<html>
<h1>Handleiding voor veiligheid en regelgeving voor de Pixel 9a</h1>


<h2><a name="product_info"></a>Waar je productinformatie kunt vinden</h2>


<p>In deze handleiding staan de basisveiligheidsrichtlijnen uit het gedrukte boekje Veiligheid en garantie dat wordt meegeleverd met je apparaat. Ook vind je hierin aanvullende informatie over veiligheid, regelgeving en garantie voor het apparaat.<br />
  <br />
  Informatie over veiligheid en regelgeving: <a href="http://g.co/pixel/safety" rel="noopener" target="_blank">g.co/pixel/safety</a> of <strong>Instellingen</strong> <img alt="and then" src="image1.png" width="18" height="18"> <strong>Over de telefoon</strong> <img alt="and then" src="image1.png" width="18" height="18"> <strong>Handleiding voor veiligheid en regelgeving</strong></p>


<p>Garantiebepalingen voor het land van aankoop, waaronder instructies voor het indienen van claims: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>Etiketten voor de elektronische regelgeving en SAR-waarden (Specific Absorption Rate) van je apparaat: <strong>Instellingen</strong> <img alt="and then" src="image1.png" width="18" height="18"> <strong>Over de telefoon</strong> <img alt="and then" src="image1.png" width="18" height="18"> <strong>Etiketten van regelgevende instanties</strong>.</p>


<p>Informatie over ecologisch ontwerp (energieprestaties): <a href="http://g.co/ecodesign" rel="noopener" target="_blank">g.co/ecodesign</a></p>


<p>Hulp bij je apparaat: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Veiligheidswaarschuwingen</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>WAARSCHUWING: GEZONDHEIDS- EN VEILIGHEIDSINFORMATIE. LEES DIT VÓÓR GEBRUIK OM HET RISICO OP PERSOONLIJK LETSEL, ONGEMAK, MATERIËLE SCHADE (WAARONDER SCHADE AAN JE APPARAAT, ACCESSOIRES VAN JE APPARAAT OF VERBONDEN APPARATEN) EN ANDERE MOGELIJKE GEVAREN TE VERKLEINEN.</strong></td>
    </tr>
  </tbody>
</table>


<h3>Gebruik</h3>


<p>Ga voorzichtig om met je apparaat. Je kunt het apparaat of de batterij beschadigen als je je apparaat demonteert, laat vallen, buigt, blootstelt aan vuur, verbrijzelt of perforeert. Gebruik het apparaat niet met een beschadigde behuizing, een gebarsten scherm of andere vorm van materiële schade. Het gebruik van een beschadigd apparaat kan leiden tot oververhitting of letsel. Stel het apparaat niet bloot aan vloeistoffen, omdat dit kortsluiting en oververhitting kan veroorzaken. Probeer het apparaat niet te drogen met een externe warmtebron als het nat wordt.</p>


<p>Je apparaat werkt het beste bij een omgevingstemperatuur tussen 0 °C en 35 °C en moet worden bewaard bij een omgevingstemperatuur tussen -20 °C en 45 °C. Stel je apparaat niet bloot aan temperaturen boven 45 °C, zoals op het dashboard van een auto of in de buurt van een verwarmingsrooster. Hierdoor kan het apparaat beschadigd of de batterij oververhit raken en kan er brandgevaar ontstaan. Houd je apparaat uit de buurt van warmtebronnen en direct zonlicht. Als je apparaat te warm wordt, koppel je het los van de voedingsbron (als het daarop is aangesloten) en verplaats je het naar een koelere plaats. Gebruik het pas weer als het is afgekoeld. Je apparaat is ontworpen om optimaal te functioneren tot op een hoogte van 5000 m.</p>


<p>Bij bepaalde activiteiten, zoals gamen, video-opnamen, gebruik als zaklamp of de virtual reality- of augmented reality-functies, kan je apparaat meer warmte genereren dan onder normale gebruiksomstandigheden. Dit kan ertoe leiden dat je apparaat wisselt naar een energiebesparingsmodus of tijdelijk uitgaat. Wees in deze gevallen extra voorzichtig. Ga naar het gedeelte 'Langdurige blootstelling aan warmte' hieronder voor meer informatie over de risico's van langdurige blootstelling aan warmte.</p>


<h3>Reparatie</h3>


<p>Zelf repareren wordt afgeraden, tenzij je een volwassene bent met de technische expertise om elektronische apparaten veilig te repareren. Repareer je het apparaat toch zelf, dan aanvaard je het risico van een dergelijke reparatie. Wees voorzichtig bij reparaties. Als je het apparaat opent en/of repareert, kan dit gevaren zoals elektrische schokken, schade aan het apparaat en risico op brand en persoonlijk letsel met zich meebrengen. Als je het apparaat uit elkaar haalt, kan de water- of stofbestendigheid verloren gaan of kan dit leiden tot persoonlijk letsel of schade aan je apparaat. Het apparaat bevat bijvoorbeeld een laser die tijdens de demontage kan worden beschadigd. Als gevolg hiervan kun je worden blootgesteld aan gevaarlijke, onzichtbare laserstralen.</p>


<p>Neem contact op met de klantenservice als je apparaat niet goed werkt of beschadigd is. Ga voor meer informatie naar <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Opladen</h3>


<p>Zorg dat de voedingsadapter en het apparaat tijdens gebruik en opladen voldoende ventilatie hebben. Als je een beschadigde kabel of voedingsadapter gebruikt, of als je het apparaat oplaadt als er vocht aanwezig is, kan dit brand, elektrische schokken, letsel of schade aan apparaat of andere eigendommen veroorzaken. Laad je apparaat niet op als het nat is. Laad je apparaat niet op in direct zonlicht.</p>


<p>Steek de voedingsadapter in een makkelijk bereikbaar stopcontact in de buurt van het apparaat als je het oplaadt. Forceer deze voedingsadapter en andere stekkers of voedingsadapters niet in een stopcontact als er geen ruimte is voor beide. Trek aan de voedingsadapter als je die uit een stopcontact haalt. Trek nooit aan de oplaadkabel. Het is belangrijk dat je de kabel niet draait, knikt of afklemt en dat je de connector niet met kracht in een poort duwt. Als je tijdens het opladen een bericht krijgt dat je de oplader moet loskoppelen, haal je de stekker van de oplader of voedingsadapter uit het stopcontact. Voordat je het apparaat opnieuw probeert op te laden, zorg je dat de connector van de oplaadkabel en de oplaadpoort van het apparaat droog en schoon zijn.</p>


<p>Laad je apparaat alleen op met de meegeleverde kabel of compatibele oplaadaccessoires die beschikbaar zijn in de Google Store of bij geautoriseerde Google-resellers (te herkennen aan de badge 'Made for Google'). De netspanningsadapter moet gecertificeerd zijn met een beperkte stroomvoorziening (limited power source, LPS) volgens IEC 60950-1 en/of geclassificeerd zijn als stroomvoorzieningsklasse 2 (PS2) volgens IEC 62368-1, met de volgende specificaties: 5 volt gelijkstroom, maximaal 3 ampère; 9 volt gelijkstroom, maximaal 3 ampère bij gebruik met een USB-PD-netspanningsadapter en gekwalificeerd volgens de CTIA-certificeringsvereisten beschreven in CTIA Certification Requirements for Battery System Compliance to IEEE 1725. Het gebruik van niet-compatibele oplaadaccessoires kan leiden tot brand, elektrische schokken, letsel, of schade aan het apparaat en de accessoires.</p>


<h3>Draadloos opladen</h3>


<p>Je kunt je apparaat opladen met een draadloze adapter die werkt met Qi of door Google is goedgekeurd. Plaats geen andere metalen of magnetische voorwerpen tussen de draadloze oplader en je apparaat, aangezien ze warm kunnen worden of je apparaat daardoor misschien niet correct oplaadt. Voorbeelden van dergelijke voorwerpen zijn munten, sieraden, simkaartverwijdertools en creditcards. Als je een metalen of magnetisch apparaathoesje gebruikt, verwijder dan het hoesje voordat je draadloos oplaadt. Door dit hoesje kan de oplader of het apparaat oververhit raken of laadt het apparaat niet correct op.</p>


<h3>Langdurige blootstelling aan warmte</h3>


<p>Het apparaat en de oplader genereren warmte tijdens de normale werking en voldoen aan geldende standaarden en limieten voor oppervlaktemperaturen. Vermijd langdurig contact met de huid als het apparaat wordt gebruikt of opgeladen, omdat langdurige blootstelling van de huid aan hete oppervlakken kan leiden tot ongemak of brandwonden. Slaap niet op of met je apparaat of de voedingsadapter en bedek ze niet met een deken of een kussen. Houd hier rekening mee als je een aandoening hebt waardoor je warmte tegen je huid niet goed kunt waarnemen. Stop met het gebruik van je apparaat als het warm of oncomfortabel aanvoelt.</p>


<h3>Kindveiligheid</h3>


<p>Dit apparaat is geen speelgoed. Het apparaat kan kleine onderdelen, kabels, plastic, glazen of metalen elementen en onderdelen met scherpe randen bevatten (of deze kunnen zijn meegeleverd) die letsel kunnen veroorzaken of verstikkings- of verwurgingsgevaar kunnen opleveren. Er zijn kinderen om het leven gekomen doordat ze in snoeren of kabels verstrikt raakten. Houd het apparaat en de bijbehorende accessoires, waaronder snoeren en kabels, buiten het bereik van kinderen (op meer dan 90 cm afstand) en laat ze niet met het apparaat en de bijbehorende accessoires spelen. Ze kunnen zichzelf of anderen verwonden of kunnen per ongeluk schade aan het apparaat toebrengen. Neem direct contact op met een arts als ze kleine onderdelen inslikken of letsel oplopen.</p>


<h3>Gehoorverlies</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Langdurige blootstelling aan harde geluiden (waaronder muziek) kan leiden tot gehoorverlies. Vermijd langdurig luisteren naar een hoog volume om mogelijke gehoorschade te voorkomen. Door langdurige blootstelling aan hoge volumes en achtergrondruis kunnen harde geluiden minder luid lijken dan ze eigenlijk zijn. Check het volume voordat je een koptelefoon of oordopjes gebruikt.</td>
    </tr>
  </tbody>
</table>


<h3>Batterij</h3>


<p>Dit apparaat bevat een oplaadbare Li-ion-batterij. Dit is een gevoelig onderdeel dat bij beschadiging letsel kan veroorzaken. Google raadt je aan professionele hulp in te schakelen voor apparaatreparaties en authentieke vervangende onderdelen van Google te gebruiken als deze beschikbaar zijn in je regio. Zelf repareren wordt afgeraden (inclusief de batterij verwijderen en/of vervangen), tenzij je een volwassene bent met de technische expertise om elektronische apparaten veilig te repareren. Repareer je het apparaat toch zelf, dan aanvaard je het risico van een dergelijke reparatie. Wees voorzichtig bij reparaties. Als je het apparaat opent en/of repareert, kan dit gevaren zoals elektrische schokken, schade aan het apparaat en risico op brand en persoonlijk letsel met zich meebrengen. We raden je aan contact op te nemen met Google, een Google-dienstverlener of een onafhankelijke reparatieprofessional om de batterij te vervangen. Ga voor contactgegevens naar <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Dit apparaat wordt geleverd met een batterij die over de juiste certificeringen beschikt. Daarnaast voldoet de batterij aan de IEEE 1725-norm.</p>


<h3>Afvalscheiding, vervoer en recycling</h3>


<p>Verwijder en vervoer het apparaat, de batterijen en de accessoires volgens de lokale milieu- en vervoersregelgeving. Vervoer ze niet op een ongeschikte manier en gooi ze niet weg met het normale huishoudelijke afval. Onjuiste afvalscheiding of onjuist vervoer kan leiden tot brand, een explosie en/of andere gevaren. Je mag het apparaat niet openen, pletten, verwarmen boven 45 °C of verbranden. Ga naar <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a> voor meer informatie over het recyclen van je apparaat, de batterijen en de accessoires.</p>


<h3>Milieubeperkingen</h3>


<p>Gebruik of bewaar de onderdelen en accessoires van je apparaat niet in stoffige, rokerige, vochtige of vuile omgevingen of in de buurt van magnetische velden om schade aan de onderdelen of interne circuits van de telefoon te voorkomen. Houd het apparaat uit de buurt van warmtebronnen en direct zonlicht. Laat je apparaat niet liggen in een voertuig of op plaatsen waar de temperatuur hoger kan zijn dan 45 °C, zoals op het dashboard van een auto, op de vensterbank, in de buurt van een verwarmingsrooster of achter glas dat gedurende langere tijd wordt blootgesteld aan direct zonlicht of sterk UV-licht. Hierdoor kan het apparaat beschadigd of de batterij oververhit raken of kan er brand- of explosiegevaar ontstaan.</p>


<h3>Explosieve omgevingen</h3>


<p>Laad je apparaat niet op in een omgeving waar brandbare stoffen of explosieven worden opgeslagen (bijvoorbeeld in tankstations, brandstofopslagplaatsen of chemische fabrieken). Gebruik, bewaar of vervoer je apparaat ook niet op dergelijke plaatsen. Gebruik je apparaat niet op plaatsen waar met explosieven wordt gewerkt of in een mogelijk explosieve omgeving, zoals tankstations, brandstofopslagplaatsen, het benedendek van schepen, transport- of opslaglocaties van brandstof of chemicaliën en plaatsen waar de lucht chemicaliën, dampen of deeltjes (van bijvoorbeeld vezels, stof of metaal) bevat. Op zulke plaatsen kunnen vonken een explosie of brand veroorzaken, wat kan leiden tot lichamelijk of dodelijk letsel. Neem alle meldingen en waarschuwingsborden in acht waar deze gevaren aanwezig kunnen zijn.</p>


<h3>Navigatie</h3>


<p>Je apparaat heeft toegang tot kaart- en navigatieservices. Voor kaarten en navigatie is een werkende dataverbinding nodig. Locatieservices zijn daarom misschien niet altijd en overal beschikbaar. Kaarten en routes kunnen onnauwkeurig zijn en de werkelijke omstandigheden kunnen afwijken van de kaart, de gegevens, het verkeer, de routes, de content en andere resultaten. Check routes zorgvuldig, volg alle toepasselijke verkeerswetten en -borden en gebruik je eigen oordeel en gezond verstand. Je gebruikt kaart- en navigatieservices op eigen risico. Je blijft altijd zelf verantwoordelijk voor je handelingen en de gevolgen daarvan. Voor navigatie met augmented reality (AR) heb je actuele Google Street View-afbeeldingen en helder buitenlicht nodig. Deze functie is niet beschikbaar in India.</p>


<h3>Afleiding</h3>


<p>Tijdens bepaalde activiteiten kun je door het gebruik van je apparaat worden afgeleid en een gevaarlijke situatie creëren voor jezelf of voor anderen. Gebruik je apparaat niet als je autorijdt, fietst, machines bedient of tijdens andere activiteiten met mogelijk ernstige gevolgen, om het risico op ongelukken te verminderen (en omdat dit op veel plaatsen wettelijk verboden is). Houd je aan de lokale wet- en regelgeving voor het gebruik van mobiele apparaten, koptelefoons en helmen.</p>


<h3><a id="radio_frequency_interface" name="radio_frequency_interface"></a>Blootstelling aan radiofrequenties</h3>


<p>Dit apparaat is beoordeeld en voldoet aan de toepasselijke wettelijke vereisten voor blootstelling aan radiogolven en is ontworpen en geproduceerd om de toepasselijke stralingslimieten voor blootstelling aan radiofrequenties (RF) niet te overschrijden.</p>


<p>In landen waar de maximale SAR-waarde (Specific Absorption Rate) gemiddeld 1,6 W/kg voor 1 gram weefsel bedraagt, zijn de hoogste SAR-waarden voor dit apparaattype 1,19 W/kg bij gebruik tegen het hoofd zonder tussenruimte en 0,99 W/kg aan het lichaam met een tussenruimte van 1,0 cm. In landen waar de maximale SAR-waarde (Specific Absorption Rate) gemiddeld 2,0 W/kg op 10 gram weefsel bedraagt, zijn de hoogste SAR-waarden voor dit apparaattype 0,99 W/kg bij gebruik aan het hoofd zonder tussenruimte en 1,39 W/kg aan het lichaam met een tussenruimte van 5 mm.</p>


<p>Zo vind je de toepasselijke SAR-waarden in elk van deze jurisdicties op je apparaat: <strong>Instellingen</strong> <img alt="and then" src="image1.png" width="18" height="18"> <strong>Over de telefoon</strong> <img alt="and then" src="image1.png" width="18" height="18"> <strong>Etiketten van regelgevende instanties</strong>.</p>


<p>Gebruik een handsfree-optie om de blootstelling aan RF-energie te verminderen, zoals de ingebouwde luidspreker, een koptelefoon of andere vergelijkbare accessoires. De accessoires van het apparaat, zoals een hoesje of houder, mogen geen metalen onderdelen bevatten. Houd het apparaat uit de buurt van je lichaam om te voldoen aan de vereiste afstand.</p>


<div class="no-margin">Aanvullende informatie over SAR vind je op de volgende pagina's:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Storing van radiofrequentie</h3>


<p>Houd je aan de regels die het gebruik van draadloze technologie (mobiel of wifi) verbieden. Je apparaat is ontworpen om te voldoen aan de wetgeving voor radiofrequentie-emissie, maar het gebruik van draadloze apparaten kan een negatieve invloed hebben op andere elektronische apparatuur. Als je bijvoorbeeld het vliegtuig neemt, gebruik dan het draadloze apparaat tijdens de vlucht of direct vóór het instappen alleen volgens de instructies van de luchtvaartmaatschappij. Het gebruik van een draadloos apparaat in een vliegtuig kan draadloze netwerken verstoren, gevaar opleveren voor de werking van vliegtuigen of zelfs onwettig zijn. Je kunt je apparaat misschien gebruiken in de vliegtuigmodus.</p>


<h3>Noodcommunicatie</h3>


<p>Draadloze apparaten zijn niet altijd een betrouwbaar middel voor noodcommunicatie. Dit apparaat werkt met radiosignalen en kan niet gegarandeerd onder alle omstandigheden een verbinding tot stand brengen of houden. Je apparaat wordt ook van stroom voorzien door een oplaadbare batterij die kan worden beïnvloed door temperatuur, gebruik, beschadiging en andere omstandigheden. Vertrouw nooit uitsluitend op een draadloos apparaat voor noodcommunicatie. Hoewel bepaalde jurisdicties informatie over noodgevallen versturen via draadloze netwerken, krijgt je apparaat deze communicatie misschien niet altijd binnen, afhankelijk van de netwerkconnectiviteit of andere factoren. De toegang tot bepaalde functies en informatie of communicatie bij nood is misschien niet beschikbaar in alle gebieden of talen. Als het scherm van het apparaat vergrendeld is, kun je een noodoproep starten door de aan/uit-knop en de volumeknop tegelijkertijd lang ingedrukt te houden. Op het scherm verschijnt dan de knop voor noodoproepen. Druk hierop om de hulpdiensten te bellen.</p>


<h3>Storing van medische apparaten</h3>


<p>Je apparaat bevat radiozenders en andere onderdelen die elektromagnetische velden uitzenden. Ook bevat het apparaat magneten. Deze elektromagnetische velden en magneten kunnen storingen veroorzaken in medische apparaten, zoals pacemakers en andere geïmplanteerde medische apparaten. Houd het apparaat en de oplader altijd op een veilige afstand van het medische apparaat. Heb je vragen over het gebruik van je Google-apparaat met of in de buurt van je medische apparaat? Neem dan contact op met je zorgverlener voordat je je apparaat gebruikt. Als je vermoedt dat je apparaat storingen veroorzaakt in je medische apparaat, zet je het Google-apparaat uit en neem je contact op met je arts voor specifieke informatie over je medische apparaat.</p>


<h3>Ziekenhuizen</h3>


<p>Zet je draadloze apparaat uit als hierom wordt gevraagd in ziekenhuizen, klinieken of zorginstellingen. Deze verzoeken zijn bedoeld om mogelijke verstoring van gevoelige medische apparatuur te voorkomen.</p>


<h3>Functies met betrekking tot gezondheid</h3>


<p>Je apparaat en algemene apps voor welzijn, slaap, training, hartslag en andere gezondheidsaspecten zijn geen medische apparaten, tenzij duidelijk anders aangegeven, en zijn alleen bedoeld voor informatieve doeleinden. Ze zijn niet ontworpen of bedoeld voor gebruik bij de diagnose van ziekten of andere aandoeningen, of bij de genezing, bewaking, verlichting, behandeling of preventie van ziekten of andere aandoeningen.</p>


<h3>LED</h3>


<p>De ledlampjes die zichtbaar zijn op het apparaat, zijn veilig onder redelijkerwijs te verwachten omstandigheden volgens de vereisten in IEC 62471. We raden wel af om met de ledlampjes in iemands ogen te schijnen.</p>


<h3>Huidirritatie</h3>


<p>Sommige mensen kunnen reageren op materialen, zoals nikkel, in voorwerpen die langdurig in contact komen met de huid. Stop met het gebruik van het apparaat en neem contact op met een arts als je last hebt van huidirritatie op plekken waar je vaak in aanraking komt met het apparaat.</p>


<h3>Medische aandoeningen</h3>


<p>Een klein percentage van de gebruikers kan last hebben van hoofdpijn, epileptische aanvallen, black-outs, vermoeide ogen, vermoeidheid of droge ogen die worden veroorzaakt door visuele stimuli, zoals knipperende lichten, felgekleurde patronen of het gebruik van elektronica met schermen. Ook mensen die nog nooit last hebben gehad van zulke problemen, kunnen deze symptomen ervaren. Als je in het verleden last hebt gehad van epileptische aanvallen, black-outs of een medische aandoening, of als je ongemakken hebt ervaren die volgens jou te maken hebben met je apparaat, neem je contact op met een arts voordat je het apparaat gebruikt. Stop onmiddellijk met het gebruik van je apparaat en neem contact op met een arts als je symptomen ervaart waarvan je denkt dat je apparaat deze veroorzaakt of beïnvloedt (bijvoorbeeld hoofdpijn, black-outs of epileptische aanvallen).</p>


<h3>Spier- en skeletaandoeningen</h3>


<p>Repetitieve activiteiten, zoals typen, tikken of swipen op het scherm van je apparaat, kunnen ongemak veroorzaken in je vingers, handen, polsen, armen, schouders of andere delen van je lichaam. Als je last hebt tijdens zulke activiteiten, stop dan met het gebruik van je apparaat en neem contact op met je arts.</p>


<h3>Laserproduct voor consumenten</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Let op: Je telefoon bevat een lasermodule van klasse 1. Het ontwerp van dit apparaat bevat optische hulpmiddelen en een beschermende behuizing, zodat er geen kans op blootstelling bestaat aan een niveau van laserstraling boven klasse 1.</td>
    </tr>
  </tbody>
</table>


<p>De lasermodules in dit product voldoen aan EN 50689:2021, EN 60825-1+A11:2021, 21 CFR 1040.10 en 1040.11, met uitzondering van conformiteit met IEC 60825-1 Ed. 3, zoals beschreven in Laser Notice 56 van de Amerikaanse Food and Drug Administration van 8 mei 2019. Het gebruik van bedieningselementen of aanpassingen of het uitvoeren van procedures anders dan die hierin beschreven zijn, kunnen tot blootstelling aan gevaarlijke straling leiden. Dit product moet worden onderhouden door Google of een geautoriseerde serviceprovider.</p>


<p>Lasermodule voor nabijheid: gemaakt in Oostenrijk. ams-OSRAM AG, Tobelbader Str. 30, 8141 Premstaetten, Oostenrijk</p>


<h2><a id="usage" name="usage"></a>Correct gebruik</h2>


<p>Volg deze richtlijnen bij het gebruiken, opbergen of schoonmaken van je apparaat.</p>


<h3>Bedrijfstemperatuur</h3>


<p>Gebruik het apparaat niet en laad het niet op bij een omgevingstemperatuur lager dan 0 °C of hoger dan 35 °C. Als de binnentemperatuur van het apparaat hoger is dan de normale bedrijfstemperatuur, kunt u het volgende gedrag verwachten terwijl het apparaat probeert de temperatuur te regelen: de prestaties en connectiviteit nemen af, er kan niet worden opgeladen of het scherm of apparaat gaat uit. Je kunt het apparaat misschien niet gebruiken terwijl het de eigen temperatuur regelt. Breng het apparaat naar een koelere (of warmere) locatie en wacht een paar minuten voordat je het opnieuw probeert te gebruiken.</p>


<h3>Onderhoud en reiniging</h3>


<p>Haal het apparaat en de voedingsadapter uit het stopcontact voordat je het schoonmaakt, tijdens onweer en als je het gedurende langere perioden niet gebruikt. Reinig het apparaat niet terwijl dit wordt opgeladen, omdat dit persoonlijk letsel of schade aan het apparaat kan veroorzaken. Gebruik geen oplosmiddelen of schuurmiddelen die het oppervlak van het product kunnen beschadigen. Gebruik geen chemische schoonmaakmiddelen, poeder of andere chemische middelen (zoals benzeen) om het apparaat of de accessoires te reinigen.</p>


<p>Make-up, chemicaliën en materialen met een verfstof, zoals spijkerstof, kunnen op het lichtgekleurde apparaat en apparaathoesje vlekken achterlaten.</p>


<p>Als je het apparaat wilt schoonmaken, raden we aan het apparaat schoon te vegen met een zachte, pluisvrije doek. Gebruik een droge doek voor strepen, vlekken of stof, en een licht bevochtigde (geen natte) doek voor verkleuringen, bijvoorbeeld door make-up of een nieuwe spijkerbroek. Voor vlekken of vuil op de achterkant en zijkanten gebruik je gewone zeep of reinigingsdoekjes die geen bleekmiddel bevatten en voor het scherm gebruik je een schermreinigingsdoekje of een brilreiniger. Zie <a href="http://g.co/pixel/care" rel="noopener" target="_blank">g.co/pixel/care</a> voor aanvullende instructies voor onderhoud en reiniging.</p>


<p>Als je je apparaat, waaronder het scherm, wilt ontsmetten, kun je gewone desinfecterende reinigingsdoekjes of doekjes op basis van 70% isopropylalcohol gebruiken. Gebruik geen doekjes met bleek.</p>


<h3>Stof- en waterbestendigheid</h3>


<p>Het apparaat voldoet bij het verlaten van de fabriek aan de IP68-classificatie voor stof- en waterbestendigheid volgens IEC-norm 60529, maar is niet stof- of waterdicht. Stof- en waterbestendigheid zijn niet permanent en verminderen of gaan verloren na verloop van tijd als gevolg van normale slijtage of door reparatie, demontage of beschadiging van het apparaat. Als je het apparaat laat vallen, kan de stof- of waterbestendigheid afnemen. Na vloeistofschade is de garantie ongeldig. Stel je apparaat niet bloot aan vloeistoffen of stof, aangezien dit kortsluiting en/of oververhitting kan veroorzaken. De oplader en andere accessoires zijn niet stof- of waterbestendig en moeten aan geen van beide worden blootgesteld. Ga voor meer informatie naar <a href="g.co/pixel/water" rel="noopener" target="_blank">g.co/pixel/water</a>.</p>


<h3>Magnetische velden</h3>


<p>Plaats geen items met magneten of items die gevoelig zijn voor magnetisme (zoals creditcards, bankpassen, audio-/videobanden of magnetische geheugenapparaten) in de buurt van dit apparaat of de connector van de oplaadkabel. Hierdoor kunnen de gegevens die op die items zijn opgeslagen, verloren gaan. Informatiedragers die gevoelig zijn voor magnetisme moeten ten minste 5 cm van dit apparaat af worden gehouden.</p>


<h2><a id="service" name="service"></a>Service en support</h2>


<p>Reparaties of aanpassingen die zonder voldoende technische expertise worden uitgevoerd, kunnen leiden tot letsel of permanente schade aan het apparaat. Google raadt je aan professionele hulp in te schakelen voor apparaatreparaties. Neem contact op met de klantenservice voor andere reparatieopties.</p>


<p>In overeenstemming met de wettelijke vereisten in je regio kun je, als je je apparaat opstuurt voor reparatie, een vervangend apparaat krijgen in plaats van je oorspronkelijke apparaat. Goederen die voor reparatie worden ingediend, kunnen worden vervangen door refurbished goederen van hetzelfde type in plaats van te worden gerepareerd. Voor zover toegestaan kunnen bij de reparatie refurbished onderdelen worden gebruikt. Als de goederen door de gebruiker gegenereerde gegevens kunnen bevatten, kan de reparatie of vervanging leiden tot verlies van gegevens. Ga voor online hulp en support naar <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Je apparaat bevat een oplaadbare Li-ion-batterij. Li-ion-batterijen zijn verbruiksonderdelen die na verloop van tijd achteruit gaan, wat leidt tot een afname van de capaciteit of gebruiksduur van de batterij. De batterij in je apparaat is ontworpen om tot ongeveer 1000 oplaadfrequenties een capaciteit van minimaal 80% te behouden. Als je een afname in de capaciteit of gebruiksduur van de batterij merkt of denkt dat de batterij het bovenstaande aantal oplaadcycli heeft bereikt, raden we je aan de batterij te vervangen door contact op te nemen met Google (via <a href="http://g.co/pixel/contact" rel="noopener" target="_blank">g.co/pixel/contact</a>), een Google-serviceprovider of een onafhankelijke reparatieprofessional.</p>


<h2><a id="regulatory" name="regulatory"></a>Regelgeving</h2>


<p>Informatie over regelgeving, certificering en naleving voor de Pixel 9a vind je op je apparaat onder <strong>Instellingen</strong> <img alt="and then" src="image1.png" width="18" height="18"> <strong>Over de telefoon</strong> <img alt="and then" src="image1.png" width="18" height="18"> <strong>Etiketten van regelgevende instanties</strong>.</p>


<h3>Verklaring over EMC-naleving</h3>


<p><strong>Belangrijk:</strong> Er is aangetoond dat dit apparaat en andere meegeleverde accessoires voldoen aan de EMC-bepalingen (elektromagnetische compatibiliteit) onder omstandigheden die het gebruik van geschikte randapparaten en afgeschermde kabels tussen systeemonderdelen omvatten. Het is belangrijk dat je geschikte randapparaten en afgeschermde kabels tussen systeemonderdelen gebruikt om de mogelijkheid te beperken dat de werking van radio's, televisies en andere elektronische apparaten wordt verstoord.</p>


<h4>RoHS-naleving</h4>


<p>Dit product voldoet aan Richtlijn 2011/65/EU van het Europees Parlement en de Raad van 8 juni 2011 over de beperking van het gebruik van bepaalde gevaarlijke stoffen in elektrische en elektronische apparatuur (RoHS) en de bijbehorende amendementen.</p>


<h4><strong>REACH</strong></h4>


<p>De REACH-verordening (Registration, Evaluation, Authorization and Restriction of Chemicals: registratie, evaluatie, autorisatie en restrictie van chemische stoffen) (Verordening (EG) nr. 1907/2006) is het regelgevingskader van de EU voor chemische stoffen. Google voldoet aan alle vereisten van de regelgeving en we doen ons best om onze klanten informatie te verstrekken over de aanwezigheid van stoffen die volgens de REACH-verordening zeer zorgwekkend zijn (Substances of Very High Concern, SVHC's). Voor meer informatie neem je contact op met Google via Env-Compliance@google.com.</p>


<p>Fabrikant: Google LLC, 1600 Amphitheatre Parkway, Mountain View, CA 94043, Verenigde Staten.</p>


<p>Google Commerce Limited, 70 Sir John Rogerson's Quay, Dublin 2, D02 R296, Ierland.</p>


<h4>Richtlijn voor universele opladers</h4>


<p>De oplader moet een vermogen leveren van minimaal 7,5 W, zoals vereist voor de radioapparatuur, en maximaal 27 W om de maximale oplaadsnelheid te bereiken.</p>


<p>Het apparaat ondersteunt het USB Power Delivery-oplaadprotocol Snel opladen met USB PD.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Beperkte Garantie</a></h2>


<p>De beperkte garantie is beschikbaar in het <a href="https://support.google.com/store/troubleshooter/3070579" rel="noopener" target="_blank">Centrum voor hardwaregarantie van Google</a>.</p>


<p>© 2025 Google LLC. Alle rechten voorbehouden.</p>


<p>Pixel 9a, het G-logo, Google, Android en gerelateerde merken en logo's zijn handelsmerken van Google LLC.</p>


<p>Wi-Fi® en het Wi-Fi-logo zijn handelsmerken van Wi-Fi Alliance. Het woordmerk Bluetooth® en de bijbehorende logo's zijn gedeponeerde handelsmerken die eigendom zijn van Bluetooth SIG, Inc. Alle andere handelsmerken zijn eigendom van de respectieve eigenaren.</p>


<p>ENERGY STAR en het ENERGY STAR-merk zijn gedeponeerde handelsmerken van de Amerikaanse Environmental Protection Agency.</p>


</html>
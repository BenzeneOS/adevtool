<html>
<h1>Příručka o bezpečnosti a souladu s právními předpisy k telefonu Pixel 9a</h1>


<h2><a name="product_info"></a>Kde najít informace o produktu</h2>


<p>Tento průvodce obsahuje základní bezpečnostní pokyny uvedené v tištěné příručce o bezpečnosti a záruce, kterou jste dostali se zařízením. Obsahuje také další informace o bezpečnosti, předpisech a záruce týkající se zařízení.<br />
  <br />
  Informace o bezpečnosti a regulační informace: <a href="http://g.co/pixel/safety" rel="noopener" target="_blank">g.co/pixel/safety</a> nebo <strong>Nastavení </strong><img alt="and then" src="image1.png" width="18" height="18"><strong> Informace o telefonu </strong><img alt="and then" src="image1.png" width="18" height="18"><strong> Příručka k bezpečnosti a předpisům</strong></p>


<p>Podrobnosti o záruce platné v zemi nákupu a pokyny k reklamaci: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>[Elektronické předpisové štítky a konkrétní hodnoty SAR (specifická míra absorpce) pro toto zařízení: <strong>Nastavení</strong> <img alt="and then" src="image1.png" width="18" height="18"> <strong>Informace o telefonu</strong> <img alt="and then" src="image1.png" width="18" height="18"> <strong>Předpisové štítky</strong>.</p>


<p>[Informace o ekodesignu (energetickém výkonu): <a href="http://g.co/ecodesign" rel="noopener" target="_blank">g.co/ecodesign</a>.</p>


<p>Nápověda k zařízení: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Bezpečnostní upozornění</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>UPOZORNĚNÍ: ZDRAVOTNÍ A BEZPEČNOSTNÍ INFORMACE. ČTĚTE PŘED POUŽITÍM. SNÍŽÍTE TAK RIZIKO ÚRAZU, ZDRAVOTNÍCH POTÍŽÍ NEBO POŠKOZENÍ MAJETKU (VČETNĚ POŠKOZENÍ PŘÍSLUŠENSTVÍ ZAŘÍZENÍ A PŘIPOJENÝCH ZAŘÍZENÍ) A DALŠÍCH POTENCIÁLNÍCH NEBEZPEČÍ.</strong></td>
    </tr>
  </tbody>
</table>


<h3>Manipulace</h3>


<p>Se zařízením zacházejte opatrně. Pokud ho rozeberete, upustíte, ohnete, spálíte, rozdrtíte nebo prorazíte, můžete zařízení nebo baterii poškodit. Nepoužívejte zařízení s poškozeným krytem, rozbitým displejem či jinou formou fyzického poškození. Používání poškozeného zařízení může způsobit přehřátí nebo zranění. Nevystavujte zařízení kapalinám. Může to vést ke zkratu a přehřátí. Pokud je zařízení vlhké, nepokoušejte se ho vysušit pomocí externího zdroje tepla.</p>


<p>Zařízení funguje nejlépe při teplotě 0 až 35 °C a mělo by být skladováno při teplotách −20 až 45 °C. Nevystavujte zařízení teplotám nad 45 °C, například na palubní desce automobilu nebo na topení. Mohlo by dojít k poškození zařízení, přehřátí baterie nebo vzniku požáru. Chraňte zařízení před zdroji tepla a přímým slunečním zářením. Pokud se zařízení příliš zahřeje, odpojte ho od zdroje napájení (jestliže je k němu připojeno), přesuňte ho na chladnější místo a nepoužívejte ho, dokud nevychladne. Zařízení funguje nejlépe do nadmořské výšky 5000 m.</p>


<p>Při používání v určitých režimech, jako je například hraní her, natáčení videí, používání svítilny nebo funkcí virtuální či rozšířené reality, může zařízení generovat více tepla než za normálních provozních podmínek. Zařízení v důsledku toho může začít pracovat v režimu sníženého výkonu nebo se může dočasně vypnout. Při používání v těchto režimech dbejte zvýšené opatrnosti. Další informace o rizicích spojených s dlouhodobým vystavením teplu naleznete níže v sekci Dlouhodobé vystavení teplu.</p>


<h3>Opravy a servis</h3>


<p>Samoobslužnou opravu doporučujeme pouze v případě, že jste dospělá osoba s technickými zkušenostmi nezbytnými k bezpečné opravě elektronických zařízení. Pokud se rozhodnete opravit zařízení sami, souhlasíte s tím, že přebíráte veškerá s tím spojená rizika. Při opravách buďte opatrní. Otevření nebo oprava zařízení může představovat riziko úrazu elektrickým proudem, poškození zařízení, požáru a zranění a další nebezpečí. Rozebrání zařízení může vést ke ztrátě voděodolnosti či prachuodolnosti, úrazu či poškození zařízení. Zařízení například obsahuje laser, který může být během demontáže poškozen, což vás může vystavit neviditelnému nebezpečnému laserovému záření.</p>


<p>Pokud zařízení nefunguje správně nebo je poškozené, obraťte se na oddělení služeb zákazníkům. Další informace naleznete na adrese <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Nabíjení</h3>


<p>Během používání nebo nabíjení zajistěte dobré odvětrávání napájecího adaptéru i zařízení. Používání poškozených kabelů nebo napájecího adaptéru, případně nabíjení, když je přítomna vlhkost, může způsobit požár, úraz elektrickým proudem, zranění nebo poškození zařízení či jiného majetku. Pokud je zařízení vlhké, nenabíjejte ho. Nenabíjejte zařízení na přímém slunci.</p>


<p>Při nabíjení zařízení zapojte napájecí adaptér do zásuvky v blízkosti zařízení tak, abyste k němu měli dobrý přístup. Nepokoušejte se tento napájecí adaptér silou zapojit do zásuvky vedle dalších zástrček nebo adaptérů, pokud pro ně není dost místa. Napájecí adaptér při vytahování ze zásuvky uchopte za tělo, nikoli za kabel. Kabel nepřekrucujte ani nevystavujte mechanickému tlaku. Do konektoru ho nezasunujte hrubou silou. Pokud se při nabíjení zobrazí výzva k odpojení nabíječky, nabíječku nebo napájecí adaptér odpojte. Než se o nabíjení pokusíte znovu, ujistěte se, že jsou konektory na nabíjecím kabelu a na zařízení suché a nejsou v nich žádné předměty.</p>


<p>Zařízení nabíjejte pouze pomocí přibaleného kabelu nebo kompatibilního nabíjecího příslušenství, které je k dispozici v obchodě Google Store a u autorizovaných dodavatelů produktů Google (hledejte označení „Made for Google“). Napájecí adaptér musí mít certifikát omezeného zdroje napájení podle normy IEC 60950-1 nebo patřit do třídy PS2 podle normy IEC 62368-1 a musí mít tyto parametry: 5 V stejnosměrných, max. 3 A, 9 V stejnosměrných, max. 3 A v případě adaptérů USB PD. Adaptér musí také splňovat požadavky certifikace CTIA, která u systémů baterií zajišťuje shodu s normou IEEE 1725. Použití nekompatibilního nabíjecího příslušenství může způsobit požár, úraz elektrickým proudem či zranění nebo poškodit zařízení a příslušenství.</p>


<h3>Bezdrátové nabíjení</h3>


<p>Zařízení lze nabíjet pomocí bezdrátových nabíječek podporujících standard Qi nebo schválených společností Google. Mezi bezdrátovou nabíječku a zařízení nevkládejte žádné kovové ani magnetické předměty, protože by se tyto předměty mohly zahřát nebo by se zařízení nemuselo dobře nabít. K takovým předmětům patří mince, šperky, nástroje k držáku SIM karty a platební karty. Pokud na zařízení máte kovové nebo magnetické pouzdro, před bezdrátovým nabíjením ho sejměte, protože by mohlo dojít k přehřátí zařízení či nabíječky nebo by se zařízení nemuselo dobře nabít.</p>


<h3>Dlouhodobé vystavení teplu</h3>


<p>Zařízení i nabíječka při běžném provozu generují teplo a splňují příslušné normy a limity pro povrchovou teplotu. Při používání se vyvarujte dlouhodobého přímého i nepřímého kontaktu zařízení s pokožkou, protože dlouhodobé vystavení pokožky horkým povrchům může způsobit nepříjemný pocit nebo popáleniny. Na zařízení ani napájecím adaptéru nespěte a nepřikrývejte je přikrývkou ani polštářem. Mějte tyto skutečnosti na paměti, pokud trpíte onemocněním, které zhoršuje vaši schopnost vnímat pokožkou teplo. Pokud se vám zařízení zdá horké nebo nepříjemně teplé, odložte ho.</p>


<h3>Bezpečnost dětí</h3>


<p>Toto zařízení není hračka. Zařízení a jeho příslušenství obsahují drobné součásti, plasty, kabely, sklo, kovové prvky a součásti s ostrými hranami, které mohou způsobit úraz nebo představovat nebezpečí udušení. Vyskytly se případy uškrcení dítěte kabelem. Zařízení a jeho příslušenství, včetně kabelů, udržujte mimo dosah dětí (ve vzdálenosti aspoň 0,9 metru) a nedovolte dětem hrát si s nimi. Mohly by zranit sebe či ostatní, případně zařízení neúmyslně poškodit. V případě poranění nebo spolknutí malé součásti okamžitě vyhledejte lékaře.</p>


<h3>Ztráta sluchu</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Dlouhodobé vystavení hlasitým zvukům (včetně hudby) může vést ke ztrátě sluchu. Abyste předešli možnému poškození sluchu, vyvarujte se dlouhodobého poslechu při vysoké hlasitosti. Při nepřetržitém vystavení vysoké hlasitosti a zvukům na pozadí se hlasité zvuky můžou zdát tišší, než ve skutečnosti jsou. Před použitím sluchátek si zkontrolujte hlasitost.</td>
    </tr>
  </tbody>
</table>


<h3>Baterie</h3>


<p>Toto zařízení obsahuje nabíjecí lithium-iontovou baterii, což je citlivá komponenta, která v případě poškození může způsobit poranění. V případě potřeby opravy zařízení doporučuje společnost Google vyhledat profesionální pomoc a použít originální náhradní díly od Googlu (pokud jsou ve vaší oblasti k dispozici). Samoobslužnou opravu (včetně vyjmutí nebo výměny baterie) doporučujeme pouze v případě, že jste dospělá osoba s technickými zkušenostmi nezbytnými k bezpečné opravě elektronických zařízení. Pokud se rozhodnete opravit zařízení sami, souhlasíte s tím, že přebíráte veškerá s tím spojená rizika. Při opravách buďte opatrní. Otevření nebo oprava zařízení může představovat riziko úrazu elektrickým proudem, poškození zařízení, požáru, poranění a další nebezpečí. a další nebezpečí. Ohledně výměny baterie doporučujeme kontaktovat společnost Google, poskytovatele služeb Google nebo nezávislý servis. Kontaktní údaje naleznete na adrese <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Toto zařízení je dodáváno s baterií, která má náležité certifikace. Baterie je také v souladu s normou IEEE 1725.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Čísla modelů: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, USA <a href="http://g.co/regulatory" rel=”noopener” target=”_blank”>g.co/regulatory</a></p>


<p>ID modelu baterie: G526Q</p>


<p>Hmotnost: 64 g, kapacita: 5000 mAh, lithium-iontová, hasicí média: suchý prášek, CO2, nebezpečné látky: ethylpropionát, propylenkarbonát, propan-1,3-sulton, kritické suroviny: lithium, kobalt, bauxit, fluorit, lehké prvky vzácných zemin, fosfor. Sestaveno v Číně a Vietnamu.</p>


<p>Baterii neupravujte, nepředělávejte, nerepasujte, nepropichujte, nevkládejte do ní žádné předměty, neponořujte ji do vody nebo jiné kapaliny ani ji nevystavujte vodě, kapalině, ohni, nadměrné teplotě či jiným rizikům.</p>


<h3>Likvidace, přeprava a recyklace</h3>


<p>Likvidace zařízení, baterie a příslušenství musí probíhat v souladu s místními předpisy o ochraně životního prostředí a přepravě. Nepřepravujte je nevhodným způsobem a nevyhazujte je do směsného domovního odpadu. Nevhodný způsob likvidace nebo přepravy může vést k požáru, výbuchu nebo jiným nebezpečným situacím. Baterii neotevírejte, nemačkejte, nezahřívejte nad 45 °C ani nespalujte. Další informace o recyklaci zařízení, baterií a příslušenství najdete na adrese <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Omezení týkající se prostředí</h3>


<p>Abyste zabránili poškození součástí zařízení a jeho interních obvodů, zařízení ani jeho příslušenství nepoužívejte ani neskladujte v prašném, zakouřeném, vlhkém či znečištěném prostředí ani v blízkosti magnetického pole. Chraňte zařízení před zdroji tepla a přímým slunečním zářením. Nenechávejte zařízení uvnitř vozidla ani na místech, kde může teplota přesáhnout 45 °C, například na palubní desce auta, okenním parapetu, radiátoru nebo za sklem, které je po dlouhou dobu vystaveno přímému slunečnímu záření nebo intenzivnímu ultrafialovému světlu. Mohlo by dojít k poškození zařízení, přehřátí baterie nebo vzniku nebezpečí požáru či výbuchu.</p>


<h3>Výbušné prostředí</h3>


<p>Zařízení nenabíjejte, nepoužívejte, neskladujte ani nepřepravujte na místech, kde jsou skladovány hořlavé či výbušné materiály (například na čerpacích stanicích, ve skladech paliv nebo v chemických závodech). Nepoužívejte zařízení na místech, kde probíhají odstřely, ani v potenciálně výbušném prostředí, jako jsou místa čerpání paliv, sklady paliv, podpalubí lodí nebo místa převozu či skladování paliv či chemikálií, ani v místech, kde vzduch obsahuje chemikálie, výpary nebo jiné částice, například zrní, prach nebo kovový prach. Jiskry by v takovém prostředí mohly způsobit výbuch nebo požár s následkem újmy na zdraví nebo dokonce smrti. Na místech s možností výskytu takovýchto nebezpečí si všímejte upozornění a symbolů.</p>


<h3>Navigace</h3>


<p>Zařízení má přístup k mapovým a navigačním službám. Mapy a navigace závisí na funkčním datovém připojení a službách určování polohy, které nemusí být vždy k dispozici. Mapy a trasy mohou být nepřesné. Skutečné podmínky se mohou od map, dat, tras, obsahu a dalších výsledků lišit. Trasy pečlivě kontrolujte a dodržujte všechny platné dopravní předpisy a značky. Mapové a navigační služby používáte na vlastní riziko. Řiďte se vlastním úsudkem a používejte „selský rozum“. Za své chování a jeho následky nesete odpovědnost vždy vy sami. Navigace s rozšířenou realitou vyžaduje aktualizované snímky Google Street View a jasné denní světlo. Není k dispozici v Indii.</p>


<h3>Rušení pozornosti</h3>


<p>Používání zařízení při provádění některých činností může snížit pozornost a dostat vás nebo ostatní do nebezpečné situace. Kvůli snížení rizika nehody (a protože to v mnoha zemích zakazují právní předpisy) zařízení nepoužívejte při řízení, jízdě na kole, práci se strojní technikou ani jiných aktivitách, které mohou mít potenciálně závažné následky. Dodržujte místní právní předpisy ohledně používání mobilních zařízení, sluchátek a přileb.</p>


<h3><a id="radio_frequency_interface" name="radio_frequency_interface"></a>Vystavení radiofrekvenčnímu záření</h3>


<p>Toto zařízení bylo prověřeno a splňuje příslušné regulační požadavky ohledně vystavení rádiovým vlnám. Bylo navrženo a vyrobeno tak, aby nepřekračovalo příslušné emisní limity pro vystavení radiofrekvenčnímu záření.</p>


<p>V zemích, kde platí limit specifické míry absorpce (SAR) 1,6 W/kg, průměrováno na jeden gram tkáně, je nejvyšší hodnota SAR pro tento typ zařízení 1,19 W/kg při používání přímo u hlavy a 0,99 W/kg při používání ve vzdálenosti 1,0 cm od těla. V zemích, kde platí limit specifické míry absorpce (SAR) 2,0 W/kg, průměrováno na deset gramů tkáně, je nejvyšší hodnota SAR pro tento typ zařízení 0,99 W/kg při používání přímo u hlavy a 1,39 W/kg při používání ve vzdálenosti 5 mm od těla.</p>


<p>Hodnoty SAR pro tyto jednotlivé jurisdikce naleznete na svém zařízení v sekci: <strong>Nastavení</strong> <img alt="and then" src="image1.png" width="18" height="18"> <strong>Informace o telefonu</strong> <img alt="and then" src="image1.png" width="18" height="18"> <strong>Regulační štítky</strong>.</p>


<p>Míru svého vystavení radiofrekvenční energii můžete omezit, když telefon budete používat handsfree, například pomocí vestavěného reproduktoru, sluchátek a podobného příslušenství. Zajistěte, aby příslušenství zařízení, jako je kryt nebo pouzdro, neobsahovalo kovové součásti. Mějte zařízení v dostatečné vzdálenosti od těla.</p>


<div class="no-margin">Další informace o specifické míře absorpce (SAR) najdete na následujících stránkách:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Radiofrekvenční rušení</h3>


<p>Dodržujte pravidla, která zakazují používání bezdrátových technologií (například mobilního signálu nebo Wi-Fi). Zařízení je navrženo tak, aby splňovalo předpisy ohledně emisí radiofrekvenčního záření. Používání bezdrátových zařízení však může negativně ovlivnit jiná elektronická zařízení. Při cestování letadlem a bezprostředně před nástupem do letadla například bezdrátové zařízení používejte jen v souladu s pokyny letecké společnosti. Používání bezdrátových zařízení v letadle může rušit bezdrátové sítě, ohrožovat provoz letadla nebo být nezákonné. Je možné, že zařízení budete moci používat v režimu Letadlo.</p>


<h3>Nouzová komunikace</h3>


<p>Bezdrátová zařízení nemusí být spolehlivá pro nouzovou komunikaci. Toto zařízení funguje pomocí rádiových signálů a nelze u něj zaručit spojení za všech podmínek. Zařízení je napájeno nabíjecí baterií, na kterou mohou mít vliv teplota, používání, poškození a další podmínky. Pro účely nouzové komunikace se nikdy nespoléhejte výhradně na bezdrátové zařízení. V některých oblastech se nouzové informace vysílají prostřednictvím bezdrátových sítí, zařízení však takováto sdělení v závislosti na dostupnosti sítě a dalších faktorech nemusí vždy obdržet. Přístup k některým funkcím a nouzovým informacím nebo zprávám nemusí být k dispozici ve všech oblastech a jazycích. Když je obrazovka zařízení zamčená, můžete dlouhým stisknutím vypínače a tlačítka zvýšení hlasitosti zahájit tísňové volání. Na obrazovce se pak zobrazí tlačítko tísňového volání. Stisknutím tohoto tlačítka spustíte tísňové volání.</p>


<h3>Rušení zdravotnických prostředků</h3>


<p>Zařízení obsahuje magnety a různé komponenty, které vyzařují elektromagnetická pole. Tato elektromagnetická pole a magnety mohou rušit fungování zdravotnických prostředků, jako jsou kardiostimulátory a další implantované zdravotnické prostředky. Vždy zařízení a nabíječku udržujte v bezpečné vzdálenosti od zdravotnického prostředku. Pokud máte dotazy ohledně používání zařízení Google se zdravotnickým prostředkem nebo blízko něj, poraďte se před použitím zařízení s poskytovatelem zdravotní péče. Pokud máte podezření, že zařízení narušuje fungování zdravotnického prostředku, vypněte zařízení Google a informujte se ohledně svého konkrétního zdravotnického prostředku u lékaře.</p>


<h3>Nemocnice</h3>


<p>Pokud je to požadováno, v nemocnicích, klinikách nebo zdravotnických zařízeních své bezdrátové zařízení vypněte. Cílem tohoto požadavku je zabránit možnému rušení citlivých lékařských přístrojů.</p>


<h3>Funkce související se zdravím</h3>


<p>Zařízení a jakékoli aplikace pro obecné sledování kvality života, spánku, cvičení, srdečního tepu a související kondiční aplikace nejsou zdravotnickými prostředky (pokud tak nejsou jinak jasně označeny) a jsou určeny pouze pro informační účely. Nejsou navrženy ani určeny k použití při diagnostice onemocnění nebo jiných stavů ani při léčení, sledování, zmírňování, léčbě nebo prevenci onemocnění.</p>


<h3>LED</h3>


<p>Světelné diody (LED) na zařízení jsou bezpečné za rozumně předvídatelných podmínek podle požadavků normy IEC 62471. Doporučujeme však nesvítit těmito světelnými diodami přímo do očí.</p>


<h3>Podráždění kůže</h3>


<p>U některých lidí může dojít k reakci na materiály, jako je nikl, pokud jsou obsaženy v zařízeních a jsou v dlouhodobém kontaktu s pokožkou. Pokud dojde k podráždění pokožky při častém kontaktu se zařízením, přestaňte ho používat a kontaktujte lékaře.</p>


<h3>Zdravotní potíže</h3>


<p>Malé procento uživatelů může být postiženo bolestmi hlavy, záchvaty, dočasnou ztrátou vědomí, únavou očí či vysušením očí v důsledku vizuálních stimulů, jako jsou blikající světla, světelné obrazce nebo používání elektronických zařízení s displeji. Tyto příznaky se mohou vyskytnout i u lidí, kteří se s takovými problémy dosud nikdy nesetkali. Pokud se u vás dříve vyskytly záchvaty, dočasná ztráta vědomí, epilepsie nebo jiné zdravotní potíže, na které by zařízení mohlo mít vliv, poraďte se před jeho použitím s lékařem. Pokud zaznamenáte jakékoli zdravotní potíže, které by mohly být ovlivněny zařízením (například bolesti hlavy, záchvaty nebo dočasnou ztrátu vědomí), zařízení ihned odložte a kontaktujte lékaře.</p>


<h3>Muskuloskeletální poruchy</h3>


<p>Opakované aktivity, například psaní, klepání nebo přejíždění prstem po obrazovce zařízení, mohou způsobit nepříjemné pocity v prstech, rukou, zápěstích, pažích, ramenou a dalších částech těla. Pokud se nepříjemné pocity vyskytnou, odložte zařízení a kontaktujte lékaře.</p>


<h3>Spotřebitelský laserový produkt</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Upozornění – Telefon obsahuje laserový modul třídy 1. Zařízení obsahuje optické prvky a ochranné kryty, které znemožňují přístup k laserovému záření vyšší úrovně než třídy 1.</td>
    </tr>
  </tbody>
</table>


<p>Laserové moduly v tomto produktu splňují normy EN 50689:2021 a EN 60825-1+A11:2021 a vyhovují paragrafům 1040.10 a 1040.11 části 21 sbírky federálních předpisů CFR, s výjimkou souladu se třetím vydáním normy IEC 60825-1, jak je uvedeno v doporučení ohledně laserových zařízení č. 56 z 8. května 2019. Používání ovládacích prvků či úprav nebo provádění postupů, které zde nejsou uvedeny, může vést k vystavení nebezpečnému záření. Tento produkt by měla servisovat pouze společnost Google nebo autorizovaný servis.</p>


<p>Laserový modul snímače vzdálenosti: Vyrobeno v Rakousku. ams-OSRAM AG, Tobelbader Str. 30, 8141 Premstaetten, Rakousko</p>


<h2><a id="usage" name="usage"></a>Správné zacházení a používání</h2>


<p>Při používání, skladování a čištění zařízení se řiďte těmito pokyny.</p>


<h3>Provozní teplota</h3>


<p>Nepoužívejte a nenabíjejte zařízení při teplotách nižších než 0 °C nebo vyšších než 35 °C. Pokud vnitřní teplota zařízení překročí běžnou provozní teplotu, můžete zaznamenat následující chování, protože se zařízení bude snažit teplotu regulovat: snížení výkonu a kvality připojení, nemožnost nabití nebo vypnutí displeje či zařízení. V době, kdy zařízení reguluje teplotu, ho možná nebudete moct používat. Přesuňte zařízení na chladnější (nebo teplejší) místo a počkejte několik minut, než ho znovu použijete.</p>


<h3>Péče a čištění</h3>


<p>Před čištěním, při bouřce a v případě, že zařízení a napájecí adaptér nebudete delší dobu používat, je odpojte ze sítě. Zařízení nečistěte při nabíjení. Mohlo by dojít k úrazu nebo poškození zařízení. Nepoužívejte rozpouštědla a abrazivní materiály, které by mohly poškodit povrch výrobku. Zařízení ani příslušenství nečistěte chemickými prostředky, prášky ani jinými chemickými činidly (jako je např. benzen).</p>


<p>Při vystavení make-upu, chemikáliím a barveným materiálům, jako je například džínsovina, se zařízení a pouzdra ve světlých barvách mohou znečistit.</p>


<p>Pokud zařízení chcete vyčistit, doporučujeme ho lehce otřít jemným hadříkem, ze kterého se neuvolňují vlákna. Šmouhy a prach otřete suchým hadříkem. Pokud došlo k obarvení (například make-upem nebo v nových džínách), použijte vlhký (nikoliv však mokrý) hadřík. Pokud potřebujete odstranit skvrny nebo špínu, na displej použijte utěrku či čisticí prostředek na displeje nebo brýle a na zadní a boční strany použijte běžné mýdlo nebo čisticí utěrky bez bělidla. Další pokyny k péči a čištění najdete na stránce <a href="http://g.co/pixel/care" rel="noopener" target="_blank">g.co/pixel/care</a>.</p>


<p>K dezinfekci zařízení včetně obrazovky můžete použít běžné dezinfekční ubrousky pro domácnost nebo ubrousky na bázi 70% isopropylalkoholu. Nepoužívejte utěrky, které obsahují chlór.</p>


<h3>Odolnost proti prachu a vodě</h3>


<p>Zařízení je navrženo tak, aby v okamžiku expedice z výroby splňovalo stupeň krytí před vniknutím prachu a vody IP68 podle normy IEC 60529. Není však prachotěsné ani vodotěsné. Odolnost proti prachu a vodě není trvalá – v průběhu času se snižuje nebo ztrácí kvůli běžnému opotřebení, opravám, demontáži nebo poškození. Pád zařízení může vést ke ztrátě odolnosti proti prachu a vodě. Na poškození způsobené kapalinou se nevztahuje záruka. Nevystavujte zařízení kapalinám ani prachu, který může způsobit zkrat nebo přehřátí. Nabíječka zařízení a další příslušenství nejsou prachotěsné ani voděodolné a neměly by být vodě ani prachu vystavovány. Další informace najdete na adrese <a href="g.co/pixel/water" rel="noopener" target="_blank">g.co/pixel/water</a>.</p>


<h3>Magnetické pole</h3>


<p>Neumisťujte do blízkosti zařízení ani konektoru nabíjecího kabelu předměty, které obsahují magnety nebo jsou citlivé na magnetismus (jako jsou platební karty, audio- nebo videokazety nebo magnetická paměťová zařízení). Mohli byste přijít o informace uložené na těchto médiích. Zařízení obsahující informace citlivé na magnety by měla být umístěna ve vzdálenosti alespoň 5 cm od zařízení.</p>


<h2><a id="service" name="service"></a>Servis a podpora</h2>


<p>Opravy nebo úpravy provedené bez dostatečné technické odbornosti mohou vést k trvalému poškození zařízení nebo úrazu. V případě potřeby opravy zařízení doporučuje společnost Google vyhledat profesionální pomoc. S dotazy ohledně alternativních možností oprav a servisu se obraťte na oddělení služeb zákazníkům.</p>


<p>V souladu s právními požadavky ve vaší oblasti můžete místo původního zařízení obdržet náhradní zařízení a zboží předané k opravě může být místo opravy vyměněno za repasované zboží stejného typu. Pokud je to povoleno, mohou být k opravě zboží použity repasované součástky. Pokud je zboží určeno k ukládání uživatelských dat, může oprava nebo výměna vést ke ztrátě těchto dat. Online nápovědu a podporu najdete na stránce <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Zařízení obsahuje dobíjecí lithium-iontovou baterii. Lithium-iontové baterie jsou spotřební komponenty, které se v průběhu času opotřebovávají, což vede ke snížení kapacity nebo výdrže baterie. Baterie v zařízení je navržena tak, aby si zachovala až 80 % kapacitu až do přibližně 1000 nabíjecích cyklů. Pokud zaznamenáte pokles kapacity nebo výdrže baterie nebo se domníváte, že baterie dosáhla výše uvedeného počtu nabíjecích cyklů, doporučujeme ji vyměnit. Obraťte se na společnost Google (<a href="http://g.co/pixel/contact" rel="noopener" target="_blank">g.co/pixel/contact</a>), poskytovatele služeb Google nebo nezávislý servis.</p>


<h2><a id="regulatory" name="regulatory"></a>Regulační informace</h2>


<p>Regulační informace, certifikace a štítky shody pro zařízení Pixel 9a najdete v zařízení v části <strong>Nastavení </strong><img alt="and then" src="image1.png" width="18" height="18"><strong> Informace o telefonu </strong><img alt="and then" src="image1.png" width="18" height="18"><strong> Předpisové štítky</strong>.</p>


<h3>Prohlášení o elektromagnetické kompatibilitě</h3>


<p><strong>Důležité:</strong> Toto zařízení, napájecí adaptér a další přibalené příslušenství vykázaly soulad s požadavky na elektromagnetickou kompatibilitu za podmínek, které zahrnovaly použití kompatibilních periferních zařízení a stíněných kabelů mezi komponentami systému. Aby se snížila možnost rušení rádií, televizorů a dalších elektronických zařízení, je důležité používat kompatibilní periferní zařízení a propojovat komponenty systému stíněnými kabely.</p>


<h3><a id="eu" name="eu"></a>Regulační informace: EU</h3>


<h4>Sdělení o souladu s předpisy EU</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Společnost Google LLC tímto prohlašuje, že rádiové zařízení typu GTF7P je v souladu se směrnicí 2014/53/EU o rádiových zařízeních. Úplné prohlášení o shodě je k dispozici na stránce <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Omezení a požadavky podle směrnice 2014/53/EU </strong></h4>


<p>Při provozu ve frekvenčních pásmech 5 250–5 350 MHz a 5 925–6 425 MHz (LPI) je zařízení v následujících zemích povoleno používat pouze uvnitř budov: AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR a UK(NI).</p>


<h2>Informace o frekvenčních pásmech a bezdrátovém výstupním výkonu</h2>


<h3>Evropská unie</h3>


<p>Níže uvedené údaje jsou maximální vysokofrekvenční výkony vyzařované ve frekvenčních pásmech, v kterých toto rádiové zařízení působí.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Frekvence</strong></p>
        </th>
        <th scope="col" style="width:NaNpx">
        <p><strong>Výkon</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2 400–2 483,5 MHz</p>
        </td>
        <td style="width:NaNpx">&lt; 20 dBm</td>
      </tr>
      <tr>
        <td style="width:NaNpx">
        <p>5 150–5 350 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5 470–5 725 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5 725–5 875 MHz</p>
        </td>
        <td style="width:NaNpx">&lt; 14,0 dBm</td>
      </tr>
      <tr>
        <td style="width:NaNpx">
        <p>5 925–6 425 MHz (VLP/LPI)</p>
        </td>
        <td style="width:NaNpx">&lt; 14 dBm / &lt; 23 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; -2,0 dBuA/m v 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC 1</p>
        </td>
      </tr>
      <tr>
        <td style="width:NaNpx">
        <p>UMTS pásmo I/VIII</p>
        </td>
        <td style="width:NaNpx">
        <p>&lt; PC 3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38, B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR n77, n78</p>
        </td>
        <td style="width:NaNpx">
        <p>&lt;PC2</p>
        </td>
      </tr>
    </tbody>
  </table>
</div>


<h2>Radiofrekvenční rušení</h2>


<p>Společnost Google nenese odpovědnost za rušení rádia či televize, které způsobily neoprávněné úpravy zařízení či příslušenství, případně je způsobila náhrada nebo připojení propojovacích kabelů a zařízení, které společnost Google neuvádí jako vhodné. Za nápravu rušení způsobeného neoprávněnou úpravou, nahrazením nebo připojením nese odpovědnost uživatel. Společnost Google ani její autorizovaní prodejci a distributoři nenesou odpovědnost za škody či porušení vládních předpisů, ke kterým může dojít následkem porušení těchto pokynů uživatelem.</p>


<h4>Odpadní elektrická a elektronická zařízení (OEEZ) a baterie</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Symbol OEEZ vlevo značí, že podle místních zákonů a jiných právních předpisů musí být výrobek a jeho baterie zlikvidovány odděleně od domovního odpadu. Až tento produkt dosáhne konce životnosti, zaneste ho k bezpečné likvidaci nebo recyklaci na sběrné místo určené místními úřady. Oddělený sběr a recyklace produktu, jeho elektrického příslušenství a baterií pomůže šetřit přírodní zdroje a chránit lidské zdraví a životní prostředí.</td>
    </tr>
  </tbody>
</table>


<h4>Soulad se směrnicí RoHS</h4>


<p>Tento produkt splňuje směrnici 2011/65/EU Evropského parlamentu a Rady ze dne 8. června 2011 o omezení používání některých nebezpečných látek v elektrických a elektronických zařízeních (RoHS) v platném znění.</p>


<h4><strong>Nařízení REACH</strong></h4>


<p>Nařízení REACH, ES č. 1907/2006 o registraci, hodnocení, povolování a omezování chemických látek je regulační rámec Evropské unie pro chemické látky. Společnost Google splňuje všechny požadavky tohoto nařízení a zavázala se poskytovat zákazníkům informace o přítomnosti látek, které nařízení REACH klasifikuje jako látky vzbuzující mimořádné obavy (SVHC). S žádostí o další informace se můžete obrátit na společnost Google na adrese Env-Compliance@google.com.</p>


<p>Výrobce: Google LLC 1600 Amphitheatre Parkway Mountain View, CA 94043, USA</p>


<p>Google Commerce Limited, 70 Sir John Rogerson’s Quay, Dublin 2, D02 R296, Irsko</p>


<h4>Směrnice o jednotných nabíječkách</h4>


<p>Výstupní výkon nabíječky musí být v rozsahu od 7,5 W (příkon vyžadovaný rádiovým zařízením) a 27 W (výkon potřebný k dosažení maximální rychlosti nabíjení).</p>


<p>Zařízení podporuje protokol nabíjení USB Power Delivery („rychlé nabíjení USB PD“)</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Omezená záruka</a></h2>


<p>Informace o omezené záruce naleznete v <a href="https://support.google.com/store/troubleshooter/3070579" rel="noopener" target="_blank">centru záruky pro hardwarová zařízení Google</a>.</p>


<p>© 2025 Google LLC. Všechna práva vyhrazena.</p>


<p>Pixel 9a, logo G, Google, Android a související značky a loga jsou ochranné známky společnosti Google LLC.</p>


<p>Wi-Fi® a logo Wi-Fi jsou ochranné známky sdružení Wi-Fi Alliance. Logotyp a logo Bluetooth® jsou registrované ochranné známky vlastněné společností Bluetooth SIG, Inc. Všechny ostatní ochranné známky jsou vlastnictvím příslušných majitelů.</p>


<p>ENERGY STAR a ochranná známka ENERGY STAR jsou registrované ochranné známky vlastněné americkou Agenturou pro ochranu životního prostředí.</p>


</html>
<html>
<h1>Biztonsági és szabályozási útmutató Pixel 9a telefonhoz</h1>


<h2><a name="product_info"></a>Hol találhatók a termékinformációk?</h2>


<p>Ez az útmutató azokat az alapvető biztonsági irányelveket tartalmazza, amelyek az eszköz dobozában megtalálható nyomtatott biztonsági és jótállási tájékoztatóban is szerepelnek. Ezenfelül további, biztonsággal, szabályozással és jótállással kapcsolatos információkat is tartalmaz az eszközhöz.<br />
  <br />
  Biztonsági és szabályozási információk: <a href="http://g.co/pixel/safety" rel="noopener" target="_blank">g.co/pixel/safety</a> vagy <strong>Beállítások </strong> <img alt="and then" src="image1.png" width="18" height="18"> <strong> A telefonról </strong> <img alt="and then" src="image1.png" width="18" height="18"> <strong> Biztonsági és szabályozási útmutató</strong></p>


<p>A vásárlás szerinti országra vonatkozó szavatossági információk, például a fogyasztói követelések érvényesítésével kapcsolatban: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>[Az elektronikus eszközökre vonatkozó előírások szerinti címkék és a telefonra vonatkozó fajlagos energiaelnyelési tényező (SAR) értéke: <strong>Beállítások </strong> <img alt="and then" src="image1.png" width="18" height="18"> <strong> A telefonról </strong> <img alt="and then" src="image1.png" width="18" height="18"> <strong> Szabályozási címkék</strong></p>


<p>[Környezettudatos tervezés (energiahatékonyság): <a href="http://g.co/ecodesign" rel="noopener" target="_blank">g.co/ecodesign</a></p>


<p>Segítség az eszközzel kapcsolatban: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Biztonsági figyelmeztetések</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>FIGYELEM: EGÉSZSÉGVÉDELMI ÉS BIZTONSÁGI INFORMÁCIÓ; HASZNÁLAT ELŐTT OLVASSA EL A SZEMÉLYI SÉRÜLÉS, KELLEMETLEN ÉRZÉS, VAGYONI KÁR (BELEÉRTVE AZ ESZKÖZT, A TARTOZÉKOKAT VAGY MÁS CSATLAKOZTATOTT ESZKÖZT ÉRT ANYAGI KÁRT IS) ÉS EGYÉB POTENCIÁLIS VESZÉLYEK KOCKÁZATÁNAK CSÖKKENTÉSE ÉRDEKÉBEN.</strong></td>
    </tr>
  </tbody>
</table>


<h3>Kezelés</h3>


<p>Körültekintően kezelje az eszközt. Az eszköz szétszerelésével, leejtésével, meghajlításával, megégetésével, eltörésével és kilyukasztásával károsíthatja az eszközt és az akkumulátort. Ne használja az eszközt sérült burkolat, megrepedt kijelző vagy más fizikai sérülés esetén. A sérült eszköz használata túlmelegedéshez, illetve sérüléshez vezethet. Az eszköz nem kerülhet érintkezésbe folyadékkal, mert az rövidzárlatot és túlmelegedést okozhat. Ha az eszközt nedvesség éri, ne próbálja meg külső hőforrás használatával megszárítani.</p>


<p>Az eszköz 0 és 35 °C közötti környezeti hőmérsékleten üzemel optimálisan, tárolni pedig −20 °C és 45 °C közötti környezeti hőmérsékleten kell. Ne tegye ki az eszközt 45 °C feletti hőmérsékletnek, például autó műszerfalán vagy a fűtés szellőzőnyílása közelében, mivel ez károsíthatja az eszközt, túlmelegítheti az akkumulátort, illetve tűzveszélyt jelenthet. Az eszközt tartsa távol hőforrásoktól és közvetlen napfénytől. Ha az eszköz túlforrósodik, miközben áramforrásra van csatlakoztatva, húzza ki, helyezze hűvösebb helyre, és ne használja, amíg le nem hűl. Az eszköz legfeljebb 5000 m tengerszint feletti magasságig működik optimálisan.</p>


<p>Az eszköz bizonyos módon történő használata (például játék, videófelvétel készítése, vakus beállítás és a virtuális valóság/kiterjesztett valóság funkciói) közben több hőt termelhet, mint a szokásos működési körülmények között. Ennek következtében előfordulhat, hogy az eszköz csökkentett áramfogyasztási módra vált, vagy átmenetileg kikapcsol. Amikor így használja az eszközt, legyen különösen körültekintő. A hosszan tartó hőterhelés kockázataival kapcsolatos további információért olvassa el a „Hőnek való tartós kitettség” című részt alább.</p>


<h3>Javítás és szervizelés</h3>


<p>Az önálló javítás nem ajánlott, kivéve, ha az elektronikus eszközök biztonságos javításához szükséges szakértelemmel rendelkező felnőtt végzi. Ha úgy dönt, hogy önállóan végzi el a javítást, vállalja az ilyen javítással járó kockázatot. Legyen körültekintő, ha javítást végez. Az eszköz felnyitása és/vagy javítása áramütéssel, az eszköz károsodásával, tűz- és személyi sérülés kockázatával és egyéb veszélyekkel járhat. Ha szétszereli, az eszköz elvesztheti víz- vagy porvédelmét, vagy más módon sérülhet. Például az eszköz olyan lézert tartalmaz, amely a szétszerelés során megsérülhet, és ennek következtében a felhasználóra nézve veszélyes, láthatatlan lézersugarakat bocsáthat ki.</p>


<p>Ha az eszköz nem működik megfelelően vagy megsérült, forduljon az ügyfélszolgálathoz. További információ: <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Töltés</h3>


<p>Ügyeljen arra, hogy a tápcsatlakozó és az eszköz töltés közben jól szellőző helyen legyen. Sérült kábelek és tápcsatlakozók használata, illetve a nedves környezetben történő töltés tüzet, áramütést, sérülést, illetve az eszköz károsodását és egyéb anyagi károkat okozhat. Ne töltse az eszközt, ha nedvesség érte. Töltés közben ne érje az eszközt közvetlen napfény.</p>


<p>A készülék töltésekor győződjön meg arról, hogy a tápcsatlakozó a készülék közelében található konnektorba van bedugva, és könnyedén megközelíthető. Ne erőltesse ezt a tápcsatlakozót és más tápcsatlakozókat vagy csatlakozókat a konnektorba, ha nincs elég hely a számukra. Amikor kihúzza a tápcsatlakozót a konnektorból, mindig az adaptert húzza, soha ne a töltőkábelt. Ne csavarja meg és ne csípje be a kábelt, valamint ne erőltessen csatlakozót a portba. Ha olyan üzenetet kap töltés közben, amely arra utasítja, hogy húzza ki a töltőt, akkor válassza le a töltőt vagy a tápcsatlakozót. Mielőtt újra megkísérli a töltést, győződjön meg arról, hogy a töltőkábel csatlakozója és az eszköz töltőportja száraz és szennyeződésmentes.</p>


<p>Az eszközt csak a készletben található kábellel vagy a Google Store webhelyén kapható, illetve a Google hivatalos viszonteladóitól beszerezhető, kompatibilis töltőtartozékok használatával töltse (keresse a Google „Made for” jelvényét). A tápadapternek rendelkeznie kell korlátozottáramforrás-tanúsítvánnyal az IEC 60950-1 szabványnak megfelelően, illetve PS2 tanúsítvánnyal az IEC 62368-1 szabványnak megfelelően a következő műszaki paraméterekkel: 5 voltos egyenáramú (maximum 3 A), 9 voltos egyenáramú (maximum 3 A) USB PD-kompatibilis tápadapter használata esetén. Emellett meg kell felelnie az IEEE 1725 szabvány akkumulátor-rendszerekre vonatkozó előírásai szerinti CTIA-tanúsítás követelményeinek. Nem kompatibilis töltőtartozékok használata tüzet, áramütést, sérülést okozhat, illetve az eszköz és a tartozékok károsodásához vezethet.</p>


<h3>Vezeték nélküli töltés</h3>


<p>Az eszköz tölthető a Qi szabványnak megfelelő vagy a Google által jóváhagyott vezeték nélküli töltővel. Ne helyezzen fémből készült vagy mágneses tárgyakat a vezeték nélküli töltő és az eszköz közé, ez ugyanis az adott tárgy felforrósodásához, illetve az eszköz nem megfelelő töltéséhez vezethet. Ilyen tárgyak például a pénzérmék, az ékszerek, a SIM-kártya tálcájának eszközei és a hitelkártyák. Ha eszközét fémből készült vagy mágneses tokkal használja, akkor a vezeték nélküli töltés előtt távolítsa el a tokot, hogy ne hevüljön túl az eszköz vagy a töltő, valamint megfelelően töltődjön az eszköz.</p>


<h3>Hőnek való tartós kitettség</h3>


<p>Az eszköz és a töltő normál működés esetén hőt generál, és megfelel a vonatkozó felületi hőmérsékleti szabványoknak és korlátozásoknak. Kerülje a bőrrel való hosszan tartó érintkezést, ha az eszköz használatban van vagy tölt, mivel ha a bőr sokáig érintkezik forró felülettel, a hő kellemetlen érzést és égési sérüléseket okozhat. Ne aludjon az eszközön és a tápcsatlakozón, illetve közvetlenül mellettük, valamint ne takarja le őket takaróval vagy párnával. Különösen ügyeljen erre akkor, ha egészségi állapota befolyásolja bőre hőérzékelő képességét. Ha úgy érzi, hogy az eszköz forró vagy kellemetlenül meleg, tegye le.</p>


<h3>A gyermekek biztonsága</h3>


<p>Ez az eszköz nem játék. Az eszköz (vagy tartozékai) apró alkatrészeket, kábeleket, műanyag, üveg és fém összetevőket, valamint éles alkatrészeket tartalmazhat, amelyek sérülést okozhatnak és fulladásveszélyt idézhetnek elő. A vezetékek és kábelek okozták már gyermekek fulladását. Az eszközt és tartozékait (beleértve a vezetékeket és kábeleket is) tartsa olyan helyen, ahol gyermekek nem érhetik el (legalább 90 centiméterre tőlük), és ne engedje nekik, hogy az eszközt és tartozékait játékszerként használják. A kisgyermekek megsérülhetnek, vagy sérülést okozhatnak másoknak, illetve véletlenül kárt tehetnek az eszközben. Amennyiben a gyermek lenyel valamilyen apró alkatrészt, vagy sérülést szenved, azonnal kérjen orvosi segítséget.</p>


<h3>Halláskárosodás</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Az erős hanghatásoknak (köztük hangos zenének) való tartós kitettség halláskárosodást okozhat. A lehetséges halláskárosodás megelőzése érdekében ne használja tartósan az eszközt nagy hangerővel. A folyamatosan nagy hangerőnek és hangos háttérzajoknak való kitettség miatt a valóságosnál halkabbnak tűnhetnek a hangos zajok. Fej-, illetve fülhallgató használata előtt ellenőrizze a hangerőt.</td>
    </tr>
  </tbody>
</table>


<h3>Akkumulátor</h3>


<p>Az eszköz telefon újratölthető lítiumion-akkumulátort tartalmaz. Ez az érzékeny alkatrész személyi sérülést okozhat, ha megsérül. A Google azt javasolja, hogy mindennemű eszközjavítással kapcsolatban kérje szakember segítségét, továbbá hogy eredeti Google-cserealkatrészeket használjon (amennyiben ezek rendelkezésre állnak az Ön régiójában). Az önálló javítás (beleértve az akkumulátor eltávolítását, illetve cseréjét) nem ajánlott, kivéve, ha azt az elektronikus eszközök biztonságos javításához szükséges szakértelemmel rendelkező felnőtt végzi. Ha úgy dönt, hogy önállóan végzi el a javítást, vállalja az ilyen javítással járó kockázatot. Legyen körültekintő, ha javítást végez. Az eszköz felnyitása és/vagy javítása áramütéssel, az eszköz károsodásával, tűz- és személyi sérülés kockázatával és egyéb veszélyekkel járhat. Javasoljuk, hogy az akkumulátor cseréjéhez vegye fel a kapcsolatot a Google-lal, a Google egyik szolgáltatójával vagy független szerelővel. A kapcsolatfelvételi adatokat itt találja: <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Az eszköz akkumulátora megfelelő tanúsítvánnyal rendelkezik. Ezenkívül az akkumulátor megfelel az IEEE 1725 szabványnak.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Modellszámok: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, Egyesült Államok <a href="http://g.co/regulatory" rel=”noopener” target=”_blank”>g.co/regulatory</a></p>


<p>Akkumulátor modellazonosítója: G526Q</p>


<p>Súly: 64 g, Kapacitás: 5000 mAh, Lítium-ion, Oltásközeg: Száraz por, CO2 Veszélyes anyagok: Etil-propionát, propilén-karbonát, 1,3-propánszulton Kritikus nyersanyagok: lítium, kobalt, bauxit, fluorit, könnyű ritkaföldfémek, foszfor. Összeszerelve Kínában és Vietnámban.</p>


<p>Az akkumulátort ne alakítsa át, ne gyártsa újra és ne újítsa fel. Ne szúrja át, és ne próbáljon meg tárgyakat az akkumulátorba helyezni. Ne merítse vízbe, és ne tegye ki az akkumulátort víznek vagy más folyadéknak, továbbá ne tegye ki tűznek, túlzott hőnek és/vagy egyéb veszélyeknek.</p>


<h3>Ártalmatlanítás, szállítás és újrahasznosítás</h3>


<p>A készüléket, az akkumulátorokat és a tartozékokat a helyi környezetvédelmi és szállítási előírásoknak megfelelően ártalmatlanítsa és szállítsa el. Ne dobja a szokványos háztartási hulladék közé, és alkalmazzon megfelelő szállítási módszert. A nem megfelelő ártalmatlanítás vagy szállítás tűzzel, robbanással és/vagy egyéb veszélyekkel járhat. Ne nyissa fel, ne törje össze, ne melegítse 45 °C fölé, és ne égesse el. A készülék, az akkumulátor és a tartozékok újrahasznosításáról a <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a> oldalon tájékozódhat.</p>


<h3>Környezeti korlátozások</h3>


<p>Az eszköz alkatrészei és a belső áramkörök károsodásának elkerülése érdekében ne használja és ne tárolja az eszközt és annak tartozékait poros, füstös, párás vagy szennyezett környezetben, illetve mágneses mező közelében. Ne tegye ki sugárzó hőnek vagy közvetlen napsugárzásnak. Ne hagyja az eszközt huzamosabb ideig olyan járműben vagy helyen, ahol a hőmérséklet meghaladhatja a 45 °C-ot, például az autó műszerfalának tetején, ablakpárkányon, fűtőtest környékén, illetve közvetlen napfénynek vagy ultraibolya sugárzásnak kitett üveg mögött. Ezek az eszköz károsodását okozhatják, túlhevíthetik az akkumulátort, vagy tűz- és robbanásveszéllyel járhatnak.</p>


<h3>Robbanásveszélyes környezet</h3>


<p>Ne töltse, használja, tárolja és szállítsa az eszközt gyúlékony vagy robbanásveszélyes anyagokkal együtt (például üzemanyagtöltő állomásokon, üzemanyag-tárolóknál vagy vegyi üzemekben). Ne használja az eszközt olyan helyeken, ahol robbantási munkálatokat végeznek, illetve potenciálisan robbanásveszélyes környezetben, például üzemanyagtöltő helyeken, üzemanyag-tárolóknál, hajófedélzet alatt, üzemanyag- vagy vegyianyag-tároló és -szállító létesítményeknél, valamint olyan helyen, ahol a levegőben vegyi anyagok, gőzök vagy részecskék (például gabona, fém- és egyéb porok) találhatók. Ezeken a helyeken a szikra robbanást és tüzet okozhat, ami személyi sérüléshez vagy akár halálhoz is vezethet. Ügyeljen minden figyelmeztetésre és jelzésre azokon a helyeken, ahol ilyen veszélyek fennállhatnak.</p>


<h3>Navigáció</h3>


<p>Az eszköz hozzáférhet térkép- és navigációs szolgáltatásokhoz. A térkép és a navigáció működő adatkapcsolatra és helymeghatározó szolgáltatásokra támaszkodik, ezért nem biztos, hogy mindig és mindenhol rendelkezésre áll. Előfordulhat, hogy a térkép és az útvonalterv pontatlan, és a tényleges körülmények eltérhetnek a szolgáltatásban látható térképtől, adatoktól, forgalomtól, útvonaltól, tartalomtól és egyéb találatoktól. Gondosan ellenőrizze az útvonaltervet, tartsa be az összes vonatkozó közlekedési szabály és tábla utasításait, valamint hagyatkozzon józan ítélőképességére és belátására; a térkép- és navigációs szolgáltatásokat pedig csak saját felelősségére használja. Magatartásáért és annak következményéért mindig Ön a felelős. A kiterjesztett valósággal (AR) történő navigációhoz naprakész Google Utcakép és erős nappali fény szükséges. A szolgáltatás Indiában nem hozzáférhető.</p>


<h3>Figyelemelvonás</h3>


<p>Az eszköz használata bizonyos tevékenységek közben elvonhatja a felhasználó figyelmét, és veszélyes helyzetet teremthet a felhasználó és mások számára. A balesetek elkerülése érdekében (továbbá mivel ezt számos helyen jogszabály tiltja) ne használja eszközét vezetés, kerékpározás vagy gép kezelése közben, illetve ne használja más olyan tevékenység során sem, amelynek súlyos következményei lehetnek. Kövesse a mobileszközökre, fejhallgatókra és sisakokra vonatkozó helyi jogszabályokat.</p>


<h3><a id="radio_frequency_interface" name="radio_frequency_interface"></a>Rádióhullámnak való kitettség</h3>


<p>Ez az eszköz megfelel a rádióhullámnak való kitettségre vonatkozó követelményeknek, továbbá konstrukciójának és gyártásának köszönhetően nem haladja meg a rádiófrekvenciás (RF) energiának való kitettségre vonatkozó kibocsátási határértékeket.</p>


<p>Azokban az országokban, ahol a fajlagos energiaelnyelési tényező (SAR) elfogadott határértéke 1,6 W/kg egy gramm testszövetre átlagolva, a legmagasabb SAR-értékek ennél az eszköztípusnál: 1,19 W/kg a fejhez tartva, elkülönítés nélkül, és 0,99 W/kg, amikor a telefon és a test között 1,0 cm-es távolság van. Azokban az országokban, ahol a fajlagos energiaelnyelési tényező (SAR) elfogadott határértéke 2 W/kg tíz gramm testszövetre átlagolva, ennek az eszköznek a legmagasabb SAR-értéke 0,99 W/kg, amikor a fejhez tartva használják, és 1,39 W/kg, amikor a telefon és a test között 5 mm-es távolság van.</p>


<p>Az egyes említett joghatóságok vonatkozó SAR-értékei megtalálhatók az eszközön a következő helyen: <strong>Beállítások </strong> <img alt="and then" src="image1.png" width="18" height="18"> <strong>A telefonról </strong> <img alt="and then" src="image1.png" width="18" height="18"> <strong> Szabályozási címkék</strong>.</p>


<p>A rádiófrekvenciás energiának való kitettség csökkentéséhez használjon szabadkezes lehetőségeket, például a beépített kihangosítót, fejhallgatót vagy más hasonló tartozékokat. Győződjön meg arról, hogy az eszköz tartozékai, például az eszköz tokja és az eszköz tartója nem fém alkatrészekből áll. Az eszközt tartsa a testtől előírt távolságra.</p>


<div class="no-margin">A SAR-ral kapcsolatban a következő oldalakon talál további információkat:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Rádiófrekvenciás interferencia</h3>


<p>Tartsa be a vezeték nélküli technológiák (például mobil és Wi-Fi) használatát tiltó szabályokat. Az eszköz kialakításánál fogva megfelel a rádiófrekvenciás kibocsátást szabályozó előírásoknak, de a vezeték nélküli eszközök használata kedvezőtlen hatással lehet más elektronikus berendezésekre. Repülőgéppel történő utazás során és közvetlenül a beszállást megelőzően például kizárólag a légitársaság utasításainak megfelelően használja vezeték nélküli eszközét. A vezeték nélküli eszközök repülőgépen történő használata megzavarhatja a vezeték nélküli hálózatokat, veszélyt jelenthet a repülőgép működésére, és jogszabályba ütköző lehet. Elképzelhető, hogy repülős üzemmódban használhatja az eszközt.</p>


<h3>Vészhelyzeti kommunikáció</h3>


<p>Előfordulhat, hogy a vezeték nélküli eszközök vészhelyzetben nem tudnak megbízható kommunikációs kapcsolatot biztosítani. Az eszköz rádiójeleket használ a működéshez, és nem szavatolható, hogy minden esetben tud kapcsolatot teremteni, illetve fenntartani. Az eszköz ezenkívül újratölthető akkumulátorral üzemel, amelynek működését a hőmérséklet, használat, károsodás és egyéb tényezők befolyásolják. Vészhelyzeti kommunikáció esetén soha ne támaszkodjon kizárólag vezeték nélküli eszközre. Bizonyos joghatóságok vezeték nélküli hálózatokon keresztül közvetítenek vészhelyzeti információkat, és előfordulhat, hogy a telefon a hálózati kapcsolattól vagy egyéb tényezőktől függően nem mindig kapja meg ezeket az üzeneteket. Egyes funkciókhoz, illetve a vészhelyzeti információkhoz vagy kommunikációhoz való hozzáférés nem áll rendelkezésre minden területen vagy minden nyelven. Amikor az eszköz képernyője zárolva van, a bekapcsológombot és a hangerő növelése gombot egyidejűleg hosszan megnyomva kezdeményezhet segélyhívást. A képernyőn ekkor megjelenik a segélyhívás gomb. A segélyhívás indításához nyomja meg ezt a gombot.</p>


<h3>Orvosi eszközökkel való interferencia</h3>


<p>Az eszköz rádióadókat és más olyan alkatrészeket használ, amelyek elektromágneses mezőket keltenek, illetve mágneseket tartalmaznak. Ezek az elektromágneses mezők és mágnesek megzavarhatják az orvosi eszközök (például a pacemakerek és az egyéb beültetett orvosi eszközök) működését. Az eszközt és a töltőt mindig tartsa biztonságos távolságra az orvosi eszköztől. Ha kérdése van Google-eszköze orvosi eszközével, illetve annak közelében történő használatával kapcsolatban, úgy az eszköz használata előtt tájékozódjon egészségügyi szolgáltatójánál. Ha úgy véli, hogy az eszköz zavarja az orvosi eszköz működését, kapcsolja ki Google-készülékét, és forduljon orvosához az adott orvosi eszközre vonatkozó információkért.</p>


<h3>Kórházak</h3>


<p>Kérés esetén kapcsolja ki vezeték nélküli eszközét kórházakban, klinikákon és más egészségügyi intézményekben. Ezek a kérések azt a célt szolgálják, hogy megelőzzék az esetlegesen előforduló, az érzékeny egészségügyi berendezéseket zavaró interferenciát.</p>


<h3>Egészségügyi funkciók</h3>


<p>Az eszköz és minden általános wellness-, alvás-, edzés-, pulzusszámmérő és kapcsolódó fitneszalkalmazás nem orvosi eszköz, hacsak nincs egyértelműen jelezve, és csak információs célt szolgál. Nem betegség vagy egészségi állapot diagnosztizálására, illetve betegség vagy egészségi állapot gyógyítására, megfigyelésére, enyhítésére, kezelésére és megelőzésére tervezték őket, és nem is alkalmasak ezekre a célokra.</p>


<h3>LED</h3>


<p>Az eszközön látható LED-ek az IEC 62471 szabvány követelményeinek megfelelően észszerűen előre látható körülmények között biztonságosak. Azonban azt javasoljuk, hogy a LED-ek fényét ne irányítsa szembe.</p>


<h3>Bőrirritáció</h3>


<p>Egyesek irritációval reagálhatnak a bőrrel hosszabb ideig érintkező tárgyakban található bizonyos anyagokra, amilyen például a nikkel. Ne használja az eszközt, és forduljon orvoshoz, ha irritációt tapasztal az eszközzel gyakran érintkező bőrfelületeken.</p>


<h3>Egészségügyi problémák</h3>


<p>A felhasználók kis hányadánál a vizuális ingerek, például a villogó fények, az élénk mintázatok vagy a kijelzővel rendelkező elektronikai eszközök fejfájást, rohamot, eszméletvesztést, szemfáradást, fáradtságot vagy szemszárazságot okozhatnak. Ezek a tünetek olyanoknál is jelentkezhetnek, akik korábban még sosem tapasztaltak ilyen jellegű problémákat. Ha kórtörténetében szerepel roham, eszméletvesztés, epilepszia vagy olyan egészségügyi probléma, amelyről úgy véli, hogy a telefonja hatással lehet rá, illetve ha olyan kellemetlenséget észlel, amelyről azt gondolja, hogy az eszközéhez köthető, akkor az eszköz használata előtt kérje ki orvosa tanácsát. Amennyiben bármilyen olyan tünetet tapasztal, amelyről úgy véli, hogy az eszköze okozhatta vagy hatással lehetett rá (például fejfájás, eszméletvesztés vagy roham), azonnal hagyja abba az eszköz használatát, és forduljon orvoshoz.</p>


<h3>Vázizomrendszeri rendellenességek</h3>


<p>Az olyan ismétlődő tevékenységek, mint az eszköz kijelzőjén történő gépelés, koppintás vagy csúsztatás, kellemetlen érzést okozhatnak az ujjaiban, kezében, csuklójában, karjában, vállában és egyéb testrészeiben. Amennyiben bármilyen kellemetlen érzést tapasztal a hasonló tevékenységek során, hagyja abba az eszköz használatát, és kérje ki orvosa tanácsát.</p>


<h3>Fogyasztói lézertermék</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Figyelem: A telefonja 1. osztálybesorolású lézermodult tartalmaz. Az eszköz konstrukciójánál fogva olyan optikai elemekkel és védőtokkal van ellátva, amelyek meggátolják az 1. osztályúnál magasabb szintű lézersugárzásnak való kitettséget.</td>
    </tr>
  </tbody>
</table>


<p>A termék lézermoduljai megfelelnek az EN 50689:2021 és az EN 60825-1+A11:2021 szabványnak, a CFR (Code of Federal Regulations) 21. címében megtalálható 1040.10 és 1040.11 sz. előírásoknak; kivéve az IEC 60825-1 Ed. 3. szabványnak való megfelelőség esetében (a 2019. május 8-i, lézersugárzásra vonatkozó 56. számú közleményben foglaltak szerint). Az ebben a részben megadottaktól eltérő vezérlőelemek, beállítások vagy eljárások alkalmazása esetén veszélyes sugárzásnak teheti ki magát! A terméket csak a Google és a jóváhagyott szolgáltatók javíthatják.</p>


<p>Közelségérzékelő lézermodul: Ausztriában készült. ams-OSRAM AG, Tobelbader Str. 30, 8141 Premstätten, Ausztria</p>


<h2><a id="usage" name="usage"></a>Megfelelő kezelés és használat</h2>


<p>Az eszköz használata, tárolása és tisztítása során kövesse az alábbi irányelveket:</p>


<h3>Üzemi hőmérséklet</h3>


<p>Ne használja vagy töltse az eszközt 0 °C alatti vagy 35 °C feletti környezeti hőmérsékleten. Ha az eszköz belső hőmérséklete túllépi a normál üzemi hőmérsékletet, akkor a következő jelenségek tapasztalhatók, miközben az eszköz megpróbálja csökkenteni a hőmérsékletét: csökkenő teljesítmény és kapcsolódási képesség, sikertelen töltés, illetve az eszköz vagy kijelzőjének kikapcsolódása. Előfordulhat, hogy az eszköz nem használható addig, amíg a hőmérséklet szabályozása zajlik. Tegye az eszközt hűvösebb (vagy melegebb) helyre, és várjon pár percet, mielőtt újra megpróbálja használni.</p>


<h3>Kezelés és tisztítás</h3>


<p>Tisztítás előtt, villámlással kísért viharok alatt, vagy ha hosszabb ideig nem használja, húzza ki az eszközt és a tápcsatlakozót a konnektorból. Töltés közben ne tisztítsa meg az eszközt, mivel sérülést vagy az eszköz károsodását okozhatja. Kerülje az olyan oldóképes és durva anyagokat, amelyek károsíthatják a termék felületét. Az eszköz és a tartozékok tisztításához ne használjon vegyi tisztítószert, port vagy egyéb vegyi anyagokat (például benzolt).</p>


<p>A sminkkel, vegyszerekkel és festett anyagokkal (például farmer) kapcsolatba lépő világos színű eszköz és tok elszíneződhet.</p>


<p>Tisztításhoz óvatosan törölje le az eszközt egy puha, nem szöszösödő törlőkendővel. A foltok és egyéb piszok eltávolításához használjon száraz kendőt, elszíneződések (például smink vagy új farmernadrág miatt) esetén pedig enyhén nedves (de nem vizes) kendőt. Foltok és más szennyeződések esetén használjon képernyő- vagy szemüvegtisztítót a képernyőn, és hétköznapi szappant vagy fehérítőmentes törlőkendőt a hátlapon és az oldalakon. További ápolási és tisztítási utasítások: <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Az eszköz és a képernyő fertőtlenítéséhez használhat háztartási fertőtlenítőkendőt vagy 70%-os izopropil-alkohol-alapú törlőkendőt. Ne használjon fehérítőt tartalmazó kendőt.</p>


<h3>Por- és vízlepergető képesség</h3>


<p>Az eszköz gyári konstrukciója az IEC 60529 szabvány szerinti, a por és víz elleni védettségre vonatkozó IP68 besorolásnak való megfelelést célozza, de a telefon nem por- vagy vízálló. A por- és vízlepergető képesség nem állandó tulajdonság, és az eszköz rendes elhasználódása, az eszköz javítása, szétszerelése vagy sérülése következtében idővel csökkenhet vagy megszűnhet. Az eszköz leejtése a por- és a vízlepergető képesség elvesztését eredményezheti. A folyadék okozta károsodás érvényteleníti a garanciát. Az eszköz nem kerülhet érintkezésbe folyadékkal vagy porral, mert az rövidzárlatot és/vagy túlmelegedést okozhat. Az eszköz töltője és egyéb tartozékai nem por- vagy vízlepergetők, ezért ne tegye ki őket egyiknek sem. További információ: <a href="g.co/pixel/water" rel="noopener" target="_blank">g.co/pixel/water</a>.</p>


<h3>Mágneses mezők</h3>


<p>Kerülje a mágneseket tartalmazó vagy mágnesességre érzékeny tárgyak, például hitelkártyák, bankkártyák, audio-/videókazetták vagy mágneses memóriaeszközök elhelyezését az eszköz vagy a töltőkábel csatlakozója közelében, mert ellenkező esetben elveszítheti az ilyen tárgyakon tárolt információkat. Az információkat tároló, mágnesességre érzékeny tárgyak és az eszköz között legalább 5 cm távolságot kell tartani.</p>


<h2><a id="service" name="service"></a>Javítás és támogatás</h2>


<p>A kellő műszaki szaktudás nélküli javítás vagy módosítás az eszköz végleges károsodásához vagy sérüléséhez vezethet. A Google azt javasolja, hogy mindennemű eszközjavítással kapcsolatban kérje szakember segítségét. Az alternatív javítási lehetőségekkel kapcsolatban forduljon az ügyfélszolgálathoz.</p>


<p>A régiója jogi előírásaitól függően előfordulhat, hogy ha beküldi javításra az eszközét, csereeszközt kap az eredeti helyett, és a javítandó árucikket javítás helyett azonos típusú felújított árucikkre cserélik javítás helyett. Ahol engedélyezett, a termékek javításához felújított alkatrészeket is használhatnak. Ha a termékek képesek a felhasználó által generált adatok megőrzésére, akkor előfordulhat, hogy a javítás vagy csere adatvesztéssel jár. Online súgót és támogatást a <a href="http://g.co/pixel/help" rel="noopener" target="_blank">g.co/pixel/help</a> oldalon talál.</p>


<p>Az eszköz újratölthető lítiumion-akkumulátort tartalmaz. A lítiumion-akkumulátorok elhasználódó alkatrészek, amelyek idővel romlanak, ami az akkumulátorkapacitás vagy a futási idő csökkenését eredményezi. Az eszköz akkumulátorát úgy terveztük, hogy akár 1000 töltési ciklus után is megőrizze a kapacitásának akár 80%-át. Ha az akkumulátorkapacitás vagy a futási idő csökkenését tapasztalja, vagy úgy gondolja, hogy az akkumulátor elérte a fent említett töltési ciklusszámot, javasoljuk, hogy cserélje ki az akkumulátort. Ehhez vegye fel a kapcsolatot a Google-lal (<a href="http://g.co/pixel/contact" rel="noopener" target="_blank">g.co/pixel/contact</a>), a Google valamelyik szolgáltatójával vagy egy független szerelővel.</p>


<h2><a id="regulatory" name="regulatory"></a>Szabályozási információk</h2>


<p>A Pixel 9a telefonra vonatkozó, szabályozási információkkal, tanúsítványokkal és megfelelőséggel kapcsolatos jelzések a következő helyen találhatók az eszközön: <strong>Beállítások</strong> <img alt="and then" src="image1.png" width="18" height="18"> <strong> A telefonról </strong> <img alt="and then" src="image1.png" width="18" height="18"> <strong> Szabályozást feltüntető címkék</strong>.</p>


<h3>EMC-megfelelőségi nyilatkozat</h3>


<p><strong>Fontos:</strong> Az eszköz és a termék dobozában található további tartozékok megfelelőnek bizonyultak az elektromágneses kompatibilitás (Electromagnetic Compatibility, EMC) szempontjából olyan körülmények között, amelyek során megfelelő perifériás eszközöket, valamint a rendszer részeit összekötő megfelelő árnyékolt kábeleket használtak. Fontos, hogy megfelelő perifériás eszközöket, valamint a rendszer részeit összekötő megfelelő árnyékolt kábeleket használjon annak érdekében, hogy minél kisebb legyen a rádiókkal, tévékkel és egyéb elektronikus eszközökkel való interferencia lehetősége.</p>


<h3><a id="eu" name="eu"></a>Szabályozási információk: Európai Unió</h3>


<h4>EU-megfelelőségi közlemény</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>A Google LLC kijelenti, hogy a GTF7P típusú rádióberendezés megfelel a 2014/53/EU (rádióberendezésekre vonatkozó) irányelvnek. A teljes megfelelőségi nyilatkozat a következő címen található: <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>A 2014/53/EU irányelv szerinti korlátozások és követelmények </strong></h4>


<p>Az eszköz 5250–5350 MHz és 5925–6425 MHz (LPI) frekvenciatartományban való működés esetén kizárólag beltérben használható a következő országokban: AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR és UK(NI).</p>


<h2>Frekvenciasávokra és vezeték nélküli kimeneti teljesítményre vonatkozó információk</h2>


<h3>Európai Unió</h3>


<p>Itt látható a sugárzott rádiófrekvencia maximális teljesítménye azokon a frekvenciasávokon, amelyeken a rádióberendezés működik.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Frekvencia</strong></p>
        </th>
        <th scope="col" style="width:NaNpx">
        <p><strong>Teljesítmény</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2400–2483,5 MHz</p>
        </td>
        <td style="width:NaNpx">&lt; 20,0 dBm</td>
      </tr>
      <tr>
        <td style="width:NaNpx">
        <p>5150–5350 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5470–5725 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5725 – 5875 MHz</p>
        </td>
        <td style="width:NaNpx">&lt; 14,0 dBm</td>
      </tr>
      <tr>
        <td style="width:NaNpx">
        <p>5925–6425 MHz (VLP/LPI)</p>
        </td>
        <td style="width:NaNpx">&lt; 14 dBm / &lt;23 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; −2,0 dBuA/m (10 m távolságban)</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC 1</p>
        </td>
      </tr>
      <tr>
        <td style="width:NaNpx">
        <p>UMTS I/VIII. sáv</p>
        </td>
        <td style="width:NaNpx">
        <p>&lt; PC 3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40 és B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38 és B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR n77 és n78</p>
        </td>
        <td style="width:NaNpx">
        <p>&lt;PC2</p>
        </td>
      </tr>
    </tbody>
  </table>
</div>


<h2>Rádiófrekvenciás interferencia</h2>


<p>A Google nem vállal felelősséget az ezen eszközök vagy a tartozékok nem engedélyezett módosításából, illetve a Google által meghatározottaktól eltérő csatlakozókábelek és berendezések használatából fakadó, rádióval vagy televízióval kapcsolatban fellépő interferenciáért. A nem engedélyezett módosításból, helyettesítésből vagy csatlakoztatásból fakadó interferencia elhárítása a felhasználó feladata. A Google, valamint hivatalos viszonteladói és értékesítői nem vállalnak felelősséget a jelen irányelvek be nem tartásából és az állami szabályozás megsértéséből fakadó károkért.</p>


<h4>Az elektromos és elektronikus berendezések hulladékai (WEEE) és az akkumulátorok</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>A bal oldali WEEE jelzés azt jelenti, hogy a helyi jogszabályok és rendeletek értelmében a terméket és akkumulátorait a háztartási hulladéktól elkülönítve kell ártalmatlanítani. Amikor a termék eléri élettartama végét, vigye el a helyi hatóságok által kijelölt hulladékgyűjtő pontra, hogy a termék ártalmatlanítása és újrahasznosítása biztonságos módon történjen. A termék, elektromos alkatrészei és akkumulátora(i) külön történő gyűjtése és újrahasznosítása segít a természeti erőforrások megvédésében, óvja az emberi egészséget, és enyhíti a környezeti terhelést.</td>
    </tr>
  </tbody>
</table>


<h4>RoHS-megfelelőség</h4>


<p>Ez a termék megfelel az Európai Parlament és a Tanács 2011. június 8. napján kelt 2011/65/EU számú, egyes veszélyes anyagok elektromos és elektronikus berendezésekben való alkalmazásának korlátozásáról szóló (RoHS) irányelvének és az irányelv módosításainak.</p>


<h4><strong>REACH</strong></h4>


<p>A REACH (vegyi anyagok regisztrálásáról, értékeléséről, engedélyezéséről és korlátozásáról szóló 1907/2006/EK rendelet) az EU vegyi anyagok szabályozására szolgáló keretrendszere. A Google megfelel a rendelkezés összes feltételének, és elkötelezett az iránt, hogy ellássa az ügyfeleit a különös aggodalomra okot adó (SVHC) REACH-anyagok jelenlétével kapcsolatos információkkal. További információért felveheti a kapcsolatot a Google-lal az Env-Compliance@google.com címen.</p>


<p>Gyártó: Google LLC 1600 Amphitheatre Parkway, Mountain View, CA 94043, Amerikai Egyesült Államok.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Írország.</p>


<h4>Az egységes töltőről szóló irányelv</h4>


<p>A töltő által szolgáltatott teljesítménynek a rádióberendezés működtetéséhez szükséges minimum 7,5 watt és a maximális töltési sebesség eléréséhez szükséges maximum 27 watt között kell lennie.</p>


<p>Az eszköz támogatja az „USB-PD gyorstöltés” USB Power Delivery töltési protokollt.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Korlátozott jótállás</a></h2>


<p>A korlátozott jótállást a <a href="https://support.google.com/store/troubleshooter/3070579" rel="noopener" target="_blank">Google hardver-garanciaközpontban</a> találja.</p>


<p>© 2025 Google LLC. Minden jog fenntartva.</p>


<p>A Pixel 9a, a G-logó, a Google, az Android és a kapcsolódó márkajegyek és logók a Google LLC védjegyei.</p>


<p>A Wi-Fi® és a Wi-Fi logó a Wi-Fi Alliance védjegye. A Bluetooth® szóvédjegy és logók bejegyzett védjegyek, amelyek a Bluetooth SIG, Inc. tulajdonát képezik. Minden egyéb védjegy az adott tulajdonos tulajdona.</p>


<p>Az ENERGY STAR és az ENERGY STAR védjegy az Amerikai Egyesült Államok Környezetvédelmi Ügynökségének bejegyzett védjegye.</p>


</html>
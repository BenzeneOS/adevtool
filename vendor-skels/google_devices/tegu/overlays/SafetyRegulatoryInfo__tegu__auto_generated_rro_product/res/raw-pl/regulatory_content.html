<html>
<h1>Informacje prawne oraz dotyczące bezpieczeństwa telefonu Pixel 9a</h1>


<h2><a name="product_info"></a>Gdzie można znaleźć informacje o produkcie</h2>


<p>Ten poradnik zawiera te same podstawowe wytyczne dotyczące bezpieczeństwa co drukowana broszura Bezpieczeństwo i gwarancja dołączona do urządzenia. Zawiera również dodatkowe informacje prawne oraz dotyczące bezpieczeństwa i gwarancji na urządzenie.<br />
  <br />
  Informacje dotyczące bezpieczeństwa oraz informacje o zgodności: <a href="http://g.co/pixel/safety" rel="noopener" target="_blank">g.co/pixel/safety</a> lub <strong>Ustawienia</strong> <img alt="and then" src="image1.png" width="18" height="18"> <strong>Informacje o telefonie</strong> <img alt="and then" src="image1.png" width="18" height="18"> <strong> Instrukcje na temat bezpieczeństwa i przepisów</strong></p>


<p>Szczegóły gwarancji obowiązującej w kraju zakupu, w tym instrukcje, jak zgłosić roszczenie: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>Etykiety z informacjami prawnymi dotyczącymi urządzeń elektronicznych oraz wartości współczynnika absorpcji swoistej (SAR) urządzenia: <strong>Ustawienia</strong> <img alt="and then" src="image1.png" width="18" height="18"> <strong>Informacje o telefonie</strong> <img alt="and then" src="image1.png" width="18" height="18"> <strong>Etykiety z informacjami prawnymi</strong></p>


<p>Informacje o ekoprojekcie (wydajność energetyczna): <a href="http://g.co/ecodesign" rel="noopener" target="_blank">g.co/ecodesign</a></p>


<p>Pomoc dotycząca urządzenia: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Ostrzeżenia dotyczące bezpieczeństwa</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>OSTRZEŻENIE: INFORMACJE DOTYCZĄCE BEZPIECZNEGO UŻYTKOWANIA – PRZECZYTAJ PRZED UŻYCIEM, ABY OGRANICZYĆ POTENCJALNE ZAGROŻENIA, TAKIE JAK RYZYKO OBRAŻEŃ CIAŁA, DYSKOMFORTU, ZNISZCZENIA MIENIA, W TYM USZKODZENIA URZĄDZENIA, AKCESORIÓW I WSZELKICH POŁĄCZONYCH URZĄDZEŃ, A TAKŻE INNYCH POTENCJALNYCH ZAGROŻEŃ</strong></td>
    </tr>
  </tbody>
</table>


<h3>Obsługa</h3>


<p>Obchodź się z urządzeniem ostrożnie. Demontowanie, upuszczanie, zginanie, palenie, zgniatanie lub przebijanie urządzenia może spowodować uszkodzenie urządzenia bądź baterii. Nie używaj urządzenia z uszkodzoną obudową, pękniętym ekranem ani z innymi uszkodzeniami. Używanie uszkodzonego urządzenia może spowodować jego przegrzanie bądź obrażenia użytkownika. Nie narażaj urządzenia na działanie cieczy, ponieważ może to spowodować zwarcie i przegrzanie. Jeśli urządzenie się zamoczy, nie próbuj go suszyć za pomocą zewnętrznego źródła ciepła.</p>


<p>Urządzenie zaprojektowano do pracy w temperaturze otoczenia wynoszącej od 0°C do 35°C, a optymalna temperatura otoczenia podczas przechowywania wynosi od –20°C do 45°C. Nie narażaj urządzenia na działanie temperatury powyżej 45°C, na przykład nie umieszczaj go na desce rozdzielczej samochodu ani w pobliżu grzejnika, ponieważ może to spowodować jego uszkodzenie, przegrzanie baterii oraz ryzyko pożaru. Trzymaj urządzenie z dala od źródeł ciepła i chroń je przed promieniami słonecznymi. Jeśli urządzenie za bardzo się nagrzeje, odłącz je od źródła zasilania, jeśli jest do niego podłączone, przenieś w chłodniejsze miejsce i nie używaj, dopóki nie ostygnie. Urządzenie działa najlepiej na wysokości do 5000 m.</p>


<p>Podczas używania urządzenia do niektórych celów, np. grania w gry, nagrywania filmów lub korzystania z lampy błyskowej albo rzeczywistości wirtualnej (VR) bądź rozszerzonej (AR), urządzenie może nagrzewać się bardziej niż w normalnych warunkach. Może ono wtedy działać w trybie niższego poboru energii lub tymczasowo się wyłączyć. W tych trybach zachowaj szczególną ostrożność. Więcej informacji na temat zagrożeń związanych z długotrwałą ekspozycją na ciepło znajdziesz niżej w sekcji „Długotrwała ekspozycja na ciepło”.</p>


<h3>Naprawa i serwis</h3>


<p>Nie zalecamy samodzielnej naprawy urządzenia, chyba że jesteś osobą dorosłą z doświadczeniem w zakresie bezpiecznego naprawiania urządzeń elektronicznych. Decydując się na samodzielną naprawę, akceptujesz związane z nią ryzyko. Zachowaj ostrożność podczas naprawy. Otwarcie lub naprawa urządzenia może spowodować porażenie prądem, uszkodzenie urządzenia, ryzyko pożaru lub obrażeń ciała oraz inne zagrożenia. Demontaż urządzenia może spowodować jego uszkodzenie, utratę wodoodporności lub pyłoodporności, a także obrażenia ciała. Urządzenie zawiera na przykład laser, który można uszkodzić podczas demontażu. Uszkodzenie lasera niesie ryzyko niebezpiecznej emisji niewidocznego promieniowania laserowego.</p>


<p>Jeśli urządzenie działa nieprawidłowo lub zostało uszkodzone, skontaktuj się z obsługą klienta. Więcej informacji znajdziesz na <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Ładowanie</h3>


<p>Zadbaj o odpowiednie wentylowanie ładowarki oraz urządzenia podczas ich używania i ładowania. Korzystanie z uszkodzonych kabli i ładowarek oraz ładowanie w wilgotnym środowisku wiąże się z ryzykiem pożaru, porażenia prądem, obrażeń, a także uszkodzenia urządzenia lub innego mienia. Nie ładuj urządzenia, gdy jest mokre. Unikaj ładowania urządzenia w pełnym słońcu.</p>


<p>Aby naładować urządzenie, podłącz ładowarkę do najbliższego gniazdka, aby była łatwo dostępna. Nie podłączaj ładowarki razem z innymi ładowarkami ani wtyczkami do gniazdka elektrycznego na siłę, jeśli nie ma wystarczająco dużo miejsca, aby je wszystkie pomieścić. Aby odłączyć ładowarkę od gniazdka elektrycznego, chwyć i pociągnij ładowarkę, a nie kabel. Nie skręcaj kabla i niczym go nie przyciskaj. Nie wciskaj złącza do portu na siłę. Jeśli podczas ładowania otrzymasz komunikat o konieczności odłączenia urządzenia, odłącz urządzenie lub ładowarkę. Zanim znów zaczniesz ładować urządzenie, upewnij się, że wtyczka kabla do ładowania oraz gniazdo ładowania urządzenia są suche i że nie są niczym zatkane.</p>


<p>Do ładowania urządzenia używaj tylko dołączonego kabla lub zgodnych akcesoriów dostępnych w Google Store oraz u autoryzowanych sprzedawców współpracujących z Google (szukaj plakietki „Made for”). Ładowarka musi być certyfikowaną ładowarką LPS (źródło zasilania o ograniczonej mocy) zgodną z normą IEC 60950-1 lub klasyfikowaną na poziomie PS2 według normy IEC 62368-1, o parametrach prądu stałego: 5 V i maksymalnie 3 A, 9 V i maksymalnie 3 A w przypadku używania ładowarki USB PD, spełniającą wymogi certyfikacji CTIA w zakresie baterii zgodnie z normą IEEE 1725. Użycie niezgodnych akcesoriów wiąże się z ryzykiem pożaru, porażenia prądem, obrażeń, a także uszkodzenia urządzenia oraz samych akcesoriów.</p>


<h3>Ładowanie bezprzewodowe</h3>


<p>Do ładowania urządzenia można używać ładowarki bezprzewodowej zgodnej ze standardem Qi lub zatwierdzonej przez Google. Nie umieszczaj żadnych innych metalowych ani magnetycznych przedmiotów pomiędzy ładowarką bezprzewodową a ładowanym urządzeniem, ponieważ mogłoby to spowodować nagrzanie się tych przedmiotów lub nieprawidłowe ładowanie urządzenia. Dotyczy to np. monet, biżuterii, narzędzi do obsługi gniazda karty SIM i kart kredytowych. Jeśli korzystasz z metalowego lub magnetycznego etui na urządzenie, zdejmij je przed rozpoczęciem ładowania bezprzewodowego. W przeciwnym razie może dojść do przegrzania urządzenia lub ładowarki, a ładowanie może przebiegać nieprawidłowo.</p>


<h3>Długotrwała ekspozycja na ciepło</h3>


<p>Urządzenie i ładowarka nagrzewają się podczas normalnego działania, ale spełniają wymagania obowiązujących norm i zachowują limity dotyczące temperatury powierzchni. Podczas używania lub ładowania urządzenia unikaj jego długotrwałego kontaktu ze skórą, ponieważ dłuższy kontakt skóry z gorącą powierzchnią może spowodować dyskomfort lub poparzenia. Nie śpij z urządzeniem ani ładowarką i nie umieszczaj ich pod kocem ani pod poduszką. Zwróć na to szczególną uwagę, jeśli cierpisz na zaburzenia czucia skutkujące słabszym odczuwaniem wysokiej temperatury na powierzchni skóry. Odłóż urządzenie, jeśli jest gorące lub za ciepłe.</p>


<h3>Bezpieczeństwo dzieci</h3>


<p>To urządzenie nie jest zabawką. Urządzenie oraz dołączone do niego akcesoria zawierają (lub mogą zawierać) kable i części, które są małe, wykonane z plastiku, szkła lub metalu oraz mają ostre krawędzie i stwarzają ryzyko obrażeń, zadławienia lub uduszenia. Znane są przypadki uduszenia się przewodami i kablami przez dzieci. Przechowuj urządzenie i akcesoria (w tym kable i przewody) w miejscu niedostępnym dla dzieci (w odległości co najmniej 0,9 metra poza ich zasięgiem) i nie pozwalaj dzieciom bawić się urządzeniem ani jego akcesoriami. Dzieci mogą przypadkowo zrobić krzywdę sobie lub innym osobom albo uszkodzić urządzenie. Jeśli dziecko połknie małą część lub dozna obrażeń, natychmiast skonsultuj się z lekarzem.</p>


<h3>Uszkodzenie słuchu</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Narażenie na długotrwały hałas (w tym głośną muzykę) może doprowadzić do uszkodzenia słuchu. Aby do tego nie dopuścić, unikaj korzystania z wysokiego poziomu głośności przez dłuższy czas. Ciągła ekspozycja na dźwięk o wysokim poziomie głośności oraz szum w tle mogą spowodować, że głośne dźwięki będą wydawały się cichsze, niż są w rzeczywistości. Przed użyciem słuchawek sprawdź głośność.</td>
    </tr>
  </tbody>
</table>


<h3>Bateria</h3>


<p>Urządzenie jest wyposażone w baterię litowo-jonową wielokrotnego ładowania, która jest komponentem wrażliwym, a w przypadku uszkodzenia może spowodować obrażenia. Google zaleca korzystanie z fachowej pomocy przy naprawie urządzenia i stosowanie oryginalnych części zamiennych od Google, jeśli są dostępne w danym regionie. Samodzielna naprawa (w tym wyjmowanie i wymiana baterii) nie jest zalecana, chyba że jesteś osobą dorosłą z doświadczeniem w zakresie bezpiecznego naprawiania urządzeń elektronicznych. Decydując się na samodzielną naprawę, akceptujesz związane z nią ryzyko. Zachowaj ostrożność podczas naprawy. Otwarcie lub naprawa urządzenia może spowodować porażenie prądem, uszkodzenie urządzenia, ryzyko pożaru lub obrażeń ciała oraz inne zagrożenia. W sprawie wymiany baterii zalecany jest kontakt z Google, z firmą świadczącą usługi w imieniu Google lub z niezależnym specjalistą. Dane kontaktowe są dostępne na stronie <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>To urządzenie ma fabrycznie zainstalowaną baterię z odpowiednimi certyfikatami. Ponadto bateria jest zgodna z normą IEEE 1725.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Numery modeli: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, USA <a href="http://g.co/regulatory" rel=”noopener” target=”_blank”>g.co/regulatory</a></p>


<p>Identyfikator modelu baterii: G526Q</p>


<p>Waga: 64 g, pojemność: 5000 mAh, litowo-jonowa, środki gaśnicze: suchy proszek, CO2, substancje niebezpieczne: propionian etylu, węglan propylenu, 1,3-propanosulton, kluczowe surowce: lit, kobalt, boksyt, fluorspat, lekkie metale ziem rzadkich, fosfor. Zmontowana w Chinach i Wietnamie.</p>


<p>Baterii nie wolno modyfikować, regenerować ani odnawiać, nakłuwać, zanurzać w wodzie lub innych płynach ani wystawiać na ich działanie, narażać na działanie ognia lub nadmiernego ciepła ani na inne zagrożenia. Nie wolno również wkładać do niej żadnych przedmiotów.</p>


<h3>Utylizacja, transport i recykling</h3>


<p>Urządzenie, baterie i akcesoria należy utylizować i transportować zgodnie z lokalnymi przepisami dotyczącymi ochrony środowiska oraz transportu. Nie transportuj ich w nieprawidłowy sposób ani nie wyrzucaj ich do pojemnika z odpadami z gospodarstwa domowego. Nieprawidłowa utylizacja lub transport mogą być przyczyną pożaru, wybuchu lub innych zagrożeń. Nie otwieraj, nie zgniataj, nie pal ani nie nagrzewaj urządzenia do temperatury przekraczającej 45°C. Więcej informacji na temat recyklingu urządzenia, baterii i akcesoriów znajdziesz na stronie <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Ograniczenia środowiskowe</h3>


<p>Aby zapobiec uszkodzeniu wewnętrznych obwodów i części, nie używaj ani nie przechowuj urządzenia ani akcesoriów w miejscach zapylonych, zadymionych, wilgotnych, brudnych lub objętych działaniem pól magnetycznych. Trzymaj telefon z dala od źródeł ciepła i chroń go przed promieniami słonecznymi. Nie zostawiaj urządzenia w pojazdach ani miejscach, gdzie temperatura może przekroczyć 45°C, na przykład na desce rozdzielczej samochodu, parapecie okna, obok grzejnika lub za szybą, na którą przez dłuższy czas padają promienie słoneczne lub silne światło ultrafioletowe. Może to spowodować uszkodzenie urządzenia, przegrzanie baterii lub ryzyko pożaru albo wybuchu.</p>


<h3>Miejsca zagrożone wybuchem</h3>


<p>Nie ładuj, nie używaj, nie przechowuj i nie transportuj urządzenia w pobliżu substancji łatwopalnych lub materiałów wybuchowych (na przykład na stacjach benzynowych, w składach paliw czy zakładach chemicznych). Nie korzystaj z urządzenia w miejscach, w których prowadzone są prace z użyciem materiałów wybuchowych lub które są zagrożone wybuchem, na przykład w miejscach tankowania, magazynach paliwa, pod pokładami łodzi motorowych, w pobliżu przepompowni lub miejsc przechowywania paliw albo środków chemicznych oraz na obszarach, gdzie powietrze zawiera związki chemiczne lub pyły, takie jak mąka, pył metalowy lub inny. Iskry w takich miejscach mogą spowodować wybuch lub pożar skutkujący obrażeniami albo śmiercią. Przestrzegaj wszystkich wskazówek i zwracaj uwagę na znaki w miejscach, w których mogą występować takie zagrożenia.</p>


<h3>Nawigacja</h3>


<p>Urządzenie może łączyć się z usługami map i nawigacji. Ich działanie zależy od dostępności połączenia do transmisji danych oraz usług lokalizacyjnych, które mogą być niedostępne w pewnych okresach i na niektórych obszarach. Mapy i wskazówki dojazdu mogą być niedokładne, a rzeczywiste warunki mogą być inne niż na mapie, mogą też różnić się od przedstawionych informacji o natężeniu ruchu, tras dojazdu, treści i innych danych. Uważnie sprawdzaj trasy dojazdu i przestrzegaj wszelkich obowiązujących przepisów prawa drogowego oraz znaków regulujących ruch. Polegaj na własnym, niezależnym osądzie i zdrowym rozsądku – korzystasz z usług map i nawigacji na własne ryzyko. Zawsze ponosisz odpowiedzialność za swoje postępowanie i jego konsekwencje. Nawigacja z rzeczywistością rozszerzoną (AR) wymaga aktualnych zdjęć Google Street View i jasnego światła zewnętrznego. Nie jest dostępna w Indiach.</p>


<h3>Rozproszenie uwagi</h3>


<p>Używanie urządzenia podczas wykonywania pewnych czynności może rozpraszać uwagę i być przyczyną sytuacji niebezpiecznych dla Ciebie bądź innych osób. Aby zmniejszyć ryzyko wypadku (i ze względu na zakazy obowiązujące w wielu miejscach), nie używaj urządzenia w trakcie prowadzenia samochodu, jazdy na rowerze, obsługiwania maszyn i innych czynności, których nienależyte wykonanie może wiązać się z poważnymi konsekwencjami. Przestrzegaj lokalnych przepisów dotyczących korzystania z urządzeń mobilnych, słuchawek i kasków.</p>


<h3><a id="radio_frequency_interface" name="radio_frequency_interface"></a>Ekspozycja na częstotliwości radiowe</h3>


<p>Urządzenie zostało zbadane i spełnia wymagania prawne dotyczące ekspozycji na fale radiowe. Zostało tak zaprojektowane oraz wyprodukowane, aby nie przekraczać obowiązujących limitów emisji w zakresie ekspozycji na energię o częstotliwości radiowej (RF).</p>


<p>W krajach, w których limit współczynnika absorpcji swoistej (SAR) wynosi średnio 1,6 W/kg na 1 gram tkanki, najwyższe wartości SAR tego typu urządzenia to 1,19 W/kg w przypadku używania bezpośrednio przy uchu oraz 0,99 W/kg w przypadku używania w odległości 1,0 cm od ciała. W krajach, w których limit współczynnika absorpcji swoistej (SAR) wynosi średnio 2,0 W/kg na 10 gramów tkanki, najwyższe wartości SAR tego typu urządzenia to 0,99 W/kg w przypadku używania bezpośrednio przy uchu oraz 1,39 W/kg w przypadku używania w odległości 5 mm od ciała.</p>


<p>Wartości limitów SAR obowiązujące w poszczególnych jurysdykcjach można znaleźć na urządzeniu: <strong>Ustawienia</strong> <img alt="and then" src="image1.png" width="18" height="18"> <strong>Informacje o telefonie</strong> <img alt="and then" src="image1.png" width="18" height="18"> <strong>Etykiety z informacjami prawnymi</strong>.</p>


<p>Aby ograniczyć ekspozycję na energię o częstotliwości radiowej, korzystaj z możliwości obsługi urządzenia bez użycia rąk, np. z wbudowanego głośnika, słuchawek lub innych podobnych akcesoriów. Upewnij się, że akcesoria do urządzenia, takie jak futerał czy uchwyt, nie zawierają metalowych elementów. Trzymaj urządzenie z dala od ciała zgodnie z wymogiem dotyczącym odległości.</p>


<div class="no-margin">Dodatkowe informacje na temat SAR można znaleźć na tych stronach:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Zakłócenia częstotliwości radiowej</h3>


<p>Nie korzystaj z technologii bezprzewodowej (np. sieci komórkowej lub Wi-Fi) tam, gdzie jest to niedozwolone. Urządzenie zostało zaprojektowane w sposób zapewniający zgodność z przepisami dotyczącymi emisji częstotliwości radiowych, ale używanie urządzeń bezprzewodowych może zakłócać działanie innego sprzętu elektronicznego. Na przykład na pokładzie samolotu i bezpośrednio przed wejściem na pokład używaj urządzenia bezprzewodowego tylko zgodnie z instrukcjami określonymi przez linię lotniczą. Korzystanie z urządzenia bezprzewodowego w samolocie może zakłócać działanie sieci bezprzewodowych, zagrażać bezpieczeństwu działania samolotu lub być niezgodne z prawem. Czasami dozwolone jest używanie telefonu w trybie samolotowym.</p>


<h3>Komunikacja alarmowa</h3>


<p>Urządzenie bezprzewodowe może być zawodnym narzędziem komunikacji alarmowej. Urządzenie wykorzystuje w działaniu sygnały radiowe i nie można zagwarantować, że zdoła nawiązać lub utrzymać połączenie w każdych warunkach. Urządzenie jest zasilane przez baterię wielokrotnego ładowania, której działanie zależy od temperatury, sposobu użytkowania, uszkodzeń i innych czynników. W sytuacjach alarmowych nie należy polegać wyłącznie na komunikacji przez urządzenie bezprzewodowe. W niektórych jurysdykcjach możliwe jest przesyłanie informacji alarmowych przez sieci bezprzewodowe, jednak urządzenie może nie odebrać takich komunikatów w zależności od połączenia sieciowego lub innych czynników. Niektóre funkcje, informacje alarmowe i komunikaty mogą być dostępne tylko w wybranych regionach i językach. Gdy ekran urządzenia jest zablokowany, możesz nawiązać połączenie alarmowe, naciskając i przytrzymując jednocześnie przycisk zasilania oraz przycisk zwiększania głośności. Na ekranie pojawi się wtedy przycisk połączenia alarmowego. Naciśnij ten przycisk, aby zadzwonić na numer alarmowy.</p>


<h3>Zakłócanie działania urządzeń medycznych</h3>


<p>Urządzenie wykorzystuje funkcje radiowe oraz inne komponenty, które emitują pole elektromagnetyczne, a także zawiera magnesy. Pola elektromagnetyczne oraz magnesy mogą zakłócać działanie urządzeń medycznych, takich jak rozruszniki serca i inne wszczepione urządzenia medyczne. Zawsze trzymaj urządzenie i ładowarkę w bezpiecznej odległości od urządzenia medycznego. Jeśli masz pytania dotyczące korzystania z urządzenia Google jednocześnie z urządzeniami medycznymi lub w ich pobliżu, przed użyciem urządzenia Google skonsultuj się z lekarzem. Jeśli podejrzewasz, że urządzenie Google zakłóca działanie urządzenia medycznego, wyłącz urządzenie Google i skonsultuj się z lekarzem, aby uzyskać szczegółowe informacje dotyczące danego urządzenia medycznego.</p>


<h3>Szpitale</h3>


<p>Wyłączaj urządzenia bezprzewodowe na prośbę personelu szpitali, poradni lekarskich i ośrodków opieki zdrowotnej. Prośby te mają na celu zapobieganie zakłócaniu działania wrażliwego sprzętu medycznego.</p>


<h3>Funkcje związane ze zdrowiem</h3>


<p>Urządzenie Google oraz wszystkie ogólne aplikacje związane z samopoczuciem, snem, ćwiczeniami, tętnem czy kondycją nie są urządzeniami medycznymi (chyba że wyraźnie zaznaczono inaczej) i służą wyłącznie do celów informacyjnych. Nie zostały zaprojektowane do stosowania w diagnozowaniu chorób ani innych stanów, jak również w ich leczeniu, monitorowaniu i łagodzeniu czy w profilaktyce.</p>


<h3>LED</h3>


<p>Diody LED widoczne na urządzeniu są bezpieczne w przewidywalnych warunkach pracy, zgodnie z normą IEC 62471. Zalecane jest jednak niekierowanie diod na oczy.</p>


<h3>Podrażnienie skóry</h3>


<p>U niektórych osób mogą występować reakcje na materiały takie jak nikiel, które znajdują się w elementach pozostających w dłuższym kontakcie ze skórą. W przypadku podrażnienia skóry w miejscach często dotykających urządzenia przestań go używać i skonsultuj się z lekarzem.</p>


<h3>Dolegliwości medyczne</h3>


<p>U niewielkiego odsetka użytkowników mogą występować bóle głowy, napady, omdlenia czy suchość lub zmęczenie oczu spowodowane przez bodźce wzrokowe, takie jak migające światła lub jasne wzory, bądź korzystanie z urządzeń elektronicznych wyposażonych w ekrany. Mogą one wystąpić też u osób, które nigdy wcześniej nie miały takich objawów. Jeśli kiedykolwiek wystąpiły u Ciebie napady, omdlenia, ataki epilepsji i inne dolegliwości lub odczuwasz dyskomfort, który może być związany z korzystaniem z urządzenia, przed rozpoczęciem jego użytkowania skonsultuj się z lekarzem. W przypadku wystąpienia objawów (np. bólów głowy, omdleń czy napadów), które według Ciebie mogą być spowodowane lub nasilone przez urządzenie, natychmiast przestań go używać i skonsultuj się z lekarzem.</p>


<h3>Zaburzenia układu mięśniowo-szkieletowego</h3>


<p>Powtarzające się czynności, takie jak pisanie, klikanie lub przesuwanie palcem po ekranie urządzenia, mogą powodować dyskomfort w palcach, dłoniach, nadgarstkach, ramionach, barkach i innych częściach ciała. Jeśli odczuwasz dyskomfort podczas takich działań, przestań używać urządzenia i skonsultuj się z lekarzem.</p>


<h3>Laserowy produkt konsumencki</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Uwaga – telefon zawiera moduł laserowy klasy 1. Konstrukcja tego urządzenia obejmuje optykę oraz obudowę ochronną, dzięki którym dostępny poziom promieniowania lasera nie wykracza poza klasę 1.</td>
    </tr>
  </tbody>
</table>


<p>Moduły laserowe w tym produkcie są zgodne z normami EN 50689:2021, EN 60825-1+A11:2021, 21 CFR 1040.10 i 1040.11, oprócz wyjątków zgodnych z normą IEC 60825-1 (wydanie 3) z dokumentu Laser Notice nr 56 z dnia 8 maja 2019 r. Stosowanie elementów sterujących lub procedur innych niż te określone tutaj albo modyfikowanie parametrów może spowodować ekspozycję na niebezpieczne promieniowanie. Z tego względu produkt powinien być serwisowany wyłącznie przez firmę Google lub jej autoryzowanego dostawcę usług serwisowych.</p>


<p>Moduł laserowy czujnika zbliżeniowego: wyprodukowany w Austrii. ams-OSRAM AG, Tobelbader Str. 30, 8141 Premstaetten, Austria</p>


<h2><a id="usage" name="usage"></a>Prawidłowa obsługa urządzenia i posługiwanie się nim</h2>


<p>Podczas użytkowania, przechowywania i czyszczenia urządzenia postępuj zgodnie z tymi wskazówkami.</p>


<h3>Temperatura pracy</h3>


<p>Nie używaj ani nie ładuj urządzenia, gdy temperatura otoczenia jest niższa niż 0°C lub wyższa niż 35°C. Jeśli temperatura wewnątrz urządzenia wykracza poza prawidłową wartość temperatury pracy, podczas jej regulacji przez urządzenie mogą wystąpić pewne nieprawidłowości, takie jak spadek wydajności, problemy z łącznością, brak możliwości naładowania lub wyłączenie wyświetlacza bądź całego urządzenia. W czasie regulowania temperatury korzystanie z urządzenia może nie być możliwe. Przenieś urządzenie w chłodniejsze (lub cieplejsze) miejsce i odczekaj kilka minut, zanim ponownie spróbujesz go użyć.</p>


<h3>Pielęgnacja i czyszczenie</h3>


<p>Odłączaj urządzenie i ładowarkę od źródła zasilania przed czyszczeniem, podczas burzy oraz gdy długo ich nie używasz. Nie czyść urządzenia podczas ładowania, ponieważ może to spowodować jego uszkodzenie lub doprowadzić do obrażeń ciała. Unikaj stosowania rozpuszczalników oraz materiałów ściernych, które mogłyby uszkodzić powierzchnię produktu. Do czyszczenia urządzenia i akcesoriów nie używaj detergentów, proszków ani innych środków chemicznych (takich jak benzen).</p>


<p>W kontakcie z makijażem, substancjami chemicznymi oraz materiałami barwionymi, takimi jak dżins, na jasnym etui lub obudowie urządzenia mogą powstawać plamy.</p>


<p>Aby wyczyścić urządzenie, najlepiej przetrzeć je miękką, niestrzępiącą się ściereczką. W przypadku smug lub kurzu wystarczy użyć suchej szmatki, natomiast w przypadku przebarwień, np. od makijażu czy nowych dżinsów, wystarczy użyć wilgotnej szmatki. Inne plamy lub zabrudzenia na ekranie można usunąć przy pomocy ściereczek do ekranu lub płynu do czyszczenia okularów, natomiast do czyszczenia tyłu i boków telefonu można użyć zwykłego mydła lub ściereczek czyszczących (bez wybielacza). Dalsze instrukcje czyszczenia i pielęgnacji znajdziesz na <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Do dezynfekcji urządzenia, w tym ekranu, możesz użyć zwykłych ściereczek dezynfekujących do użytku domowego lub ściereczek nasączonych izopropanolem o stężeniu 70%. Nie używaj ściereczek nasączonych wybielaczem.</p>


<h3>Wodoodporność i pyłoodporność</h3>


<p>Fabrycznie nowe urządzenie ma stopień ochrony przed działaniem wody i pyłu IP68 zgodnie z normą IEC 60529, ale to nie znaczy, że jest całkowicie wodo- i pyłoszczelne. Odporność na działanie kurzu i wody nie jest stała i zmniejsza się lub może zostać całkowicie utracona z powodu normalnego zużycia, naprawy, demontażu lub uszkodzenia urządzenia. Upuszczenie urządzenia może spowodować utratę jego pyłoodporności i wodoodporności. Zalanie unieważnia gwarancję. Nie narażaj urządzenia na działanie cieczy ani pyłu, ponieważ może to spowodować zwarcie i przegrzanie. Ładowarka urządzenia oraz inne akcesoria nie są wodoodporne ani pyłoodporne i nie należy ich wystawiać na działanie cieczy i pyłu. Więcej informacji znajdziesz na <a href="g.co/pixel/water" rel="noopener" target="_blank">g.co/pixel/water</a>.</p>


<h3>Pola magnetyczne</h3>


<p>Unikaj umieszczania jakichkolwiek przedmiotów zawierających magnesy oraz wrażliwych na działanie pola magnetycznego, takich jak karty kredytowe i bankowe, taśmy audio/wideo lub magnetyczne nośniki pamięci, w pobliżu tego urządzenia bądź wtyczki kabla do ładowania. Może to spowodować utratę danych przechowywanych na takich nośnikach. Nośniki danych wrażliwe na działanie magnesów należy trzymać w odległości co najmniej 5 cm od urządzenia.</p>


<h2><a id="service" name="service"></a>Serwis i pomoc</h2>


<p>Naprawy oraz modyfikacje dokonane bez wystarczającej wiedzy technicznej mogą spowodować trwałe uszkodzenie urządzenia, a także obrażenia. Google zaleca skorzystanie z fachowej pomocy przy naprawie urządzenia. Skontaktuj się z obsługą klienta, aby poznać opcje naprawy.</p>


<p>W zależności od wymagań prawnych obowiązujących w Twoim regionie, jeśli wyślesz urządzenie do serwisu, możesz otrzymać urządzenie zamienne w miejsce oryginalnego. Produkty dostarczone do naprawy mogą zostać wymienione na odnowione tego samego typu. Tam, gdzie jest to dozwolone, do naprawy produktów mogą zostać użyte odnowione części. Jeśli produkty umożliwiają przechowywanie danych użytkownika, naprawa lub wymiana urządzenia może spowodować utratę tych danych. Pomoc online uzyskasz na stronie <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Urządzenie jest wyposażone w baterię litowo-jonową wielokrotnego ładowania. Baterie litowo-jonowe są komponentami eksploatacyjnymi, które z czasem się zużywają, co powoduje zmniejszenie ich pojemności lub skrócenie czasu pracy urządzenia na baterii. Bateria w Twoim urządzeniu została zaprojektowana tak, aby do ok. 1000 cykli ładowania zachowała do 80% pojemności. Jeśli zauważysz spadek pojemności baterii lub krótszy czas pracy urządzenia albo uważasz, że bateria osiągnęła wspomnianą powyżej liczbę cykli ładowania, zalecamy jej wymianę. W tym celu skontaktuj się z Google (<a href="http://g.co/pixel/contact" rel="noopener" target="_blank">g.co/pixel/contact</a>), z firmą świadczącą usługi w imieniu Google lub z niezależnym specjalistą.</p>


<h2><a id="regulatory" name="regulatory"></a>Informacje o zgodności</h2>


<p>Informacje o zgodności, certyfikaty oraz oznaczenia zgodności dotyczące Pixela 9a znajdziesz na urządzeniu w sekcji <strong>Ustawienia</strong> <img alt="and then" src="image1.png" width="18" height="18"> <strong>Informacje o telefonie</strong> <img alt="and then" src="image1.png" width="18" height="18"> <strong>Etykiety z informacjami prawnymi</strong>.</p>


<h3>Deklaracja zgodności EMC</h3>


<p><strong>Ważne:</strong> to urządzenie oraz dołączone do niego akcesoria wykazują zgodność z wymogami dotyczącymi kompatybilności elektromagnetycznej (Electromagnetic Compatibility, EMC) w warunkach uwzględniających używanie zgodnych urządzeń peryferyjnych i łączenie komponentów układu ekranowanymi kablami. Używanie zgodnych urządzeń peryferyjnych i łączenie elementów układu ekranowanymi kablami jest ważne, ponieważ ogranicza ryzyko zakłócania działania odbiorników radiowych i telewizyjnych oraz innych urządzeń elektronicznych.</p>


<h3><a id="eu" name="eu"></a>Informacje o zgodności: UE</h3>


<h4>Zgodność z normami (UE)</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Firma Google LLC niniejszym deklaruje, że sprzęt radiowy typu GTF7P jest zgodny z dyrektywą 2014/53/UE w sprawie urządzeń radiowych. Pełną deklarację zgodności można znaleźć na stronie <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Ograniczenia lub wymagania wynikające z dyrektywy 2014/53/UE </strong></h4>


<p>W następujących krajach urządzenie może działać w zakresie częstotliwości od 5250 do 5350 MHz i od 5925 do 6425 MHz (LPI) tylko wewnątrz budynków: AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR, UK(NI).</p>


<h2>Informacje o pasmach częstotliwości i mocy wyjściowej bezprzewodowej</h2>


<h3>Unia Europejska</h3>


<p>Podane informacje dotyczą maksymalnej mocy częstotliwości radiowych przesyłanej w pasmach częstotliwości, w których działa sprzęt radiowy.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Częstotliwość</strong></p>
        </th>
        <th scope="col" style="width:NaNpx">
        <p><strong>Moc</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2400–2483,5 MHz</p>
        </td>
        <td style="width:NaNpx">&lt; 20,0 dBm</td>
      </tr>
      <tr>
        <td style="width:NaNpx">
        <p>5150–5350 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5470–5725 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5725–5875 MHz</p>
        </td>
        <td style="width:NaNpx">&lt; 14 dBm</td>
      </tr>
      <tr>
        <td style="width:NaNpx">
        <p>5925–6425 MH (VLP/LPI)</p>
        </td>
        <td style="width:NaNpx">&lt; 14,0 dBm / &lt; 23,0 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; −2,0 dBuA/m przy 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC 1</p>
        </td>
      </tr>
      <tr>
        <td style="width:NaNpx">
        <p>UMTS, pasmo I/VIII</p>
        </td>
        <td style="width:NaNpx">
        <p>&lt; PC 3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38, B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR: n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR: n77 , n78</p>
        </td>
        <td style="width:NaNpx">
        <p>&lt; PC2</p>
        </td>
      </tr>
    </tbody>
  </table>
</div>


<h2>Zakłócenia częstotliwości radiowej</h2>


<p>Firma Google nie ponosi odpowiedzialności za żadne zakłócenia sygnału radiowego lub telewizyjnego spowodowane nieautoryzowaną modyfikacją urządzeń lub akcesoriów bądź zastąpieniem albo podłączeniem kabli lub urządzeń innych niż określone przez Google. Za eliminację zakłóceń spowodowanych nieautoryzowaną modyfikacją, zastąpieniem lub podłączeniem odpowiada użytkownik. Firma Google oraz jej autoryzowani sprzedawcy i dystrybutorzy nie ponoszą odpowiedzialności za żadne naruszenia przepisów lokalnych ani uszkodzenia, które mogą być wynikiem niestosowania się użytkownika do tych wskazówek.</p>


<h4>Dyrektywa w sprawie zużytego sprzętu elektrycznego i elektronicznego (WEEE) oraz baterii</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Symbol WEEE, który widzisz obok, oznacza, że zgodnie z lokalnymi przepisami i regulacjami prawnymi produkt i jego baterie należy przekazać do utylizacji oddzielnie od odpadów pochodzących z gospodarstwa domowego. Kiedy zakończy się okres eksploatacji, oddaj produkt do punktu zbiórki odpadów wyznaczonego przez lokalne władze, aby został bezpiecznie zutylizowany lub poddany recyklingowi. Oddzielne zbieranie i recykling produktu, dołączonej do niego baterii oraz akcesoriów elektronicznych pomagają chronić zasoby naturalne i zdrowie ludzi, a także przyczyniają się do ochrony środowiska.</td>
    </tr>
  </tbody>
</table>


<h4>Zgodność z dyrektywą RoHS</h4>


<p>Ten produkt jest zgodny z dyrektywą 2011/65/UE Parlamentu Europejskiego i Rady z dnia 8 czerwca 2011 roku w sprawie ograniczenia stosowania niektórych niebezpiecznych substancji w sprzęcie elektrycznym i elektronicznym (RoHS) wraz z późniejszymi zmianami.</p>


<h4><strong>REACH</strong></h4>


<p>REACH (Registration, Evaluation, Authorization and Restriction of Chemicals) to rozporządzenie Parlamentu Europejskiego i Rady Unii Europejskiej nr 1907/2006 regulujące kwestie stosowania substancji chemicznych. Firma Google spełnia wszystkie wymagania tego rozporządzenia. Staramy się przekazywać naszym klientom informacje o substancjach wzbudzających szczególnie duże obawy w rozumieniu rozporządzenia REACH. Aby uzyskać więcej informacji, skontaktuj się z Google pod adresem Env-Compliance@google.com.</p>


<p>Producent: Google LLC, 1600 Amphitheatre Parkway, Mountain View, CA 94043, Stany Zjednoczone.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Irlandia.</p>


<h4>Dyrektywa w sprawie ładowarek uniwersalnych</h4>


<p>Moc dostarczana przez ładowarkę musi mieścić się w przedziale między 7,5 W (wymagana przez sprzęt radiowy) a 27 W, aby zapewnić maksymalną prędkość ładowania.</p>


<p>Urządzenie obsługuje protokół szybkiego ładowania USB Power Delivery (USB PD).</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Ograniczona gwarancja</a></h2>


<p>Ograniczona gwarancja jest dostępna w <a href="https://support.google.com/store/troubleshooter/3070579" rel="noopener" target="_blank">Centrum gwarancji na sprzęt Google</a>.</p>


<p>© 2025 Google LLC. Wszelkie prawa zastrzeżone.</p>


<p>Pixel 9a, logo G, Google, Android oraz powiązane znaki i logo są znakami towarowymi firmy Google LLC.</p>


<p>Wi-Fi® oraz logo Wi-Fi są znakami towarowymi Wi-Fi Alliance. Znak słowny i logo Bluetooth® są zastrzeżonymi znakami towarowymi należącymi do Bluetooth SIG, Inc. Wszystkie pozostałe znaki towarowe należą do ich właścicieli.</p>


<p>ENERGY STAR i znak ENERGY STAR są zastrzeżonymi znakami towarowymi należącymi do amerykańskiej Agencji Ochrony Środowiska.</p>


</html>
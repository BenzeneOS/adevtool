<html>
<h1>Ghid privind siguranța și reglementările pentru Pixel 9a</h1>


<h2><a name="product_info">Unde găsești informații despre produs</a></h2>


<p>Acest ghid include regulamentul de bază privind siguranța din broșura tipărită Siguranță și garanție, livrată împreună cu dispozitivul. În plus, include informații suplimentare despre siguranță, reglementări și garanție referitoare la dispozitiv.<br />
  <br />
  Informații despre siguranță și reglementare: <a href="http://g.co/pixel/safety" rel="noopener" target="_blank">g.co/pixel/safety</a> sau <strong>Setări </strong> <img alt="and then" src="image1.png" width="18" height="18"> <strong>Despre telefon </strong> <img alt="and then" src="image1.png" width="18" height="18"> <strong> Manual despre siguranță și reglementări</strong></p>


<p>Detalii privind garanția valabilă pentru țara de achiziție, inclusiv instrucțiuni pentru a face o revendicare: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>Etichete electronice de reglementare și valorile ratei de absorbție specifică (SAR) pentru dispozitivul tău: <strong>Setări</strong> <img alt="and then" src="image1.png" width="18" height="18"> <strong> Despre telefon </strong> <img alt="and then" src="image1.png" width="18" height="18"> <strong>Etichete de reglementare</strong></p>


<p>Informații despre proiectarea ecologică (performanța energetică): <a href="http://g.co/ecodesign" rel="noopener" target="_blank">g.co/ecodesign</a></p>


<p>Ajutor pentru dispozitiv: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Avertismente privind siguranța</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>AVERTISMENT: INFORMAȚII PRIVIND SĂNĂTATEA ȘI SIGURANȚA. A SE CITI ÎNAINTE DE UTILIZARE PENTRU A REDUCE RISCUL DE VĂTĂMARE CORPORALĂ, DISCONFORT, DAUNE ASUPRA PROPRIETĂȚII, INCLUSIV DETERIORAREA DISPOZITIVULUI, A ACCESORIILOR ORI A ALTOR DISPOZITIVE CONECTATE ȘI ALTE RISCURI POSIBILE</strong></td>
    </tr>
  </tbody>
</table>


<h3>Manevrarea</h3>


<p>Manevrează dispozitivul cu grijă. Poți deteriora dispozitivul sau bateria dacă dezasamblezi, scapi, îndoi, arzi, zdrobești sau perforezi dispozitivul. Nu folosi un dispozitiv cu carcasa deteriorată, ecranul crăpat sau care prezintă o altă formă de deteriorare. Folosirea unui dispozitiv deteriorat poate duce la supraîncălzire sau rănire. Ferește dispozitivul de contactul cu lichide, deoarece acestea pot provoca scurtcircuitarea și supraîncălzirea. Dacă dispozitivul se udă, nu încerca să îl usuci folosind o sursă externă de căldură.</p>


<p>Dispozitivul funcționează cel mai bine la temperaturi ambientale cuprinse între 0 °C și 35 °C și trebuie păstrat la temperaturi ambientale cuprinse între -20 °C și 45 °C. Nu expune dispozitivul la temperaturi de peste 45 °C, cum ar fi pe bordul mașinii sau lângă o sursă de încălzire, deoarece astfel s-ar putea deteriora, s-ar putea supraîncălzi bateria sau ar putea exista un risc de incendiu. Nu expune dispozitivul la surse de căldură sau la lumina solară directă. Dacă dispozitivul devine prea fierbinte, deconectează-l de la sursa de alimentare dacă este conectat, mută-l într-un loc mai răcoros și folosește-l doar după ce s-a răcit. Dispozitivul este proiectat să funcționeze cel mai bine la o altitudine de până la 5.000 m.</p>


<p>Dacă folosești dispozitivul în anumite moduri, cum ar fi pentru jocuri, înregistrare de videoclipuri, lanternă, funcții de realitate virtuală sau realitate augmentată, va genera mai multă căldură decât în condiții normale de funcționare. Din acest motiv, dispozitivul poate să funcționeze în modul consum redus de energie sau să se închidă temporar. Ai grijă deosebită când folosești dispozitivul în aceste moduri. Pentru mai multe informații despre riscurile asociate expunerii prelungite la căldură, consultă secțiunea Expunerea prelungită la căldură de mai jos.</p>


<h3>Reparații și service</h3>


<p>Reparațiile pe cont propriu nu sunt recomandate dacă nu ești adult și nu ai cunoștințele tehnice necesare pentru a repara în siguranță dispozitive electronice. Dacă alegi să faci reparații pe cont propriu, accepți să îți asumi riscul asociat unor astfel de reparații. Dă dovadă de precauție dacă te ocupi de reparare. Desfacerea și/sau repararea dispozitivului poate să prezinte riscuri de electrocutare, deteriorare a dispozitivului, incendiu și vătămare corporală și alte pericole. Dezasamblarea dispozitivului poate duce la pierderea rezistenței la apă sau praf, rănire sau deteriorare. De exemplu, dispozitivul conține un laser care poate fi deteriorat în timpul dezasamblării, ceea ce te poate expune la emisii periculoase de laser, care nu sunt vizibile.</p>


<p>Contactează serviciul de asistență pentru clienți dacă dispozitivul nu funcționează corect sau dacă a fost deteriorat. Pentru mai multe informații, accesează <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Încărcare</h3>


<p>Asigură-te că adaptorul de curent și dispozitivul sunt bine ventilate atunci când sunt folosite sau se încarcă. Dacă folosești cabluri sau adaptoare de curent deteriorate sau dacă încarci dispozitivul într-un mediu umed, poți provoca incendii, electrocutări, răniri ori deteriorarea acestuia sau a altor bunuri. Nu încărca dispozitivul atunci când este ud. Evită să încarci dispozitivul în lumina directă a soarelui.</p>


<p>Când încarci dispozitivul, asigură-te că adaptorul de curent este conectat la o priză electrică de lângă dispozitiv și este ușor accesibil. Nu forța acest adaptor de curent și alte ștecăre sau adaptoare de curent într-o priză electrică dacă spațiul nu este suficient ca să încapă amândouă. Când deconectezi adaptorul de curent de la priză, trage de adaptor, nu de cablul de încărcare. Evită răsucirea sau strivirea cablului și nu forța introducerea conectorului în port. Dacă în timpul încărcării primești un mesaj care îți cere să deconectezi încărcătorul, deconectează încărcătorul sau adaptorul de curent. Înainte de a încerca să încarci din nou, asigură-te că atât conectorul cablului de încărcare, cât și portul de încărcare al dispozitivului sunt uscate și nu conțin obiecte.</p>


<p>Încarcă dispozitivul numai cu cablul inclus sau cu accesoriile de încărcare compatibile, disponibile în Google Store sau la distribuitorii autorizați Google (caută insigna „made for” de la Google). Adaptorul c.a. trebuie să fie certificat, cu putere de ieșire limitată, conform standardului IEC 60950-1 și/sau clasificat PS2 conform standardului IEC 62368-1, cu următoarele valori: 5 V c.c., maximum 3 A; 9 V c.c., maximum 3 A când este folosit cu un adaptor c.a. cu USB PD, care a fost autorizat conform Cerințelor de certificare CTIA pentru respectarea standardului IEEE 1725 privind sistemul bateriei. Dacă nu folosești accesorii compatibile de încărcare poți provoca incendii, electrocutări, răniri sau deteriorarea dispozitivului și a accesoriilor.</p>


<h3>Încărcare wireless</h3>


<p>Dispozitivul poate fi încărcat cu un încărcător compatibil Qi sau cu încărcătorul wireless aprobat de Google. Nu pune obiecte metalice sau magnetice între încărcătorul wireless și dispozitiv, deoarece este posibil ca obiectul străin să se încălzească sau dispozitivul să nu se încarce corect. Iată câteva exemple de astfel de obiecte: monede, bijuterii, instrumente de scoatere a cardurilor SIM și carduri de credit. Dacă folosești o husă pentru dispozitiv metalică sau magnetică, scoate husa înainte de încărcarea wireless, deoarece este posibil ca dispozitivul sau încărcătorul să se supraîncălzească sau dispozitivul să nu se încarce corect.</p>


<h3>Expunerea prelungită la căldură</h3>


<p>Dispozitivul și încărcătorul generează căldură în timpul funcționării normale și respectă standardele și limitele aplicabile de temperatură la suprafață. Evită contactul prelungit cu pielea când dispozitivul este în uz sau se încarcă, deoarece contactul pielii cu suprafețe fierbinți o perioadă lungă de timp poate provoca disconfort sau arsuri. Nu dormi pe dispozitiv ori adaptorul de curent sau împreună cu acestea și nu le acoperi cu o pătură sau o pernă. Ia în calcul acest aspect dacă îți este afectată capacitatea de a detecta căldura la nivelul pielii. Lasă dispozitivul jos dacă este fierbinte sau inconfortabil de cald.</p>


<h3>Siguranța copiilor</h3>


<p>Acest dispozitiv nu este o jucărie. El poate conține (sau poate fi livrat împreună cu) piese mici, elemente de plastic, cabluri, sticlă sau metal și piese cu margini ascuțite, care pot produce răni sau pot prezenta pericol de sufocare sau strangulare. Au existat cazuri în care copiii s-au strangulat cu cabluri. Nu lăsa dispozitivul și accesoriile, inclusiv cablurile, la îndemâna copiilor (la mai puțin de 0,9 metri) și nu le permite să se joace cu dispozitivul și accesoriile acestuia. Se pot răni sau îi pot răni pe cei din jur ori pot deteriora dispozitivul din greșeală. Solicită imediat asistență medicală dacă înghit piese mici sau se rănesc.</p>


<h3>Pierderi auditive</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Expunerea prelungită la sunete puternice (inclusiv muzica) poate duce la pierderi auditive. Pentru a preveni posibilele leziuni auditive, evită folosirea unui volum ridicat pentru intervale de timp prelungite. Expunerea continuă la volum ridicat și la zgomot de fundal poate face ca sunetele să pară mai puțin puternice decât sunt în mod real. Verifică volumul înainte de a folosi căștile.</td>
    </tr>
  </tbody>
</table>


<h3>Baterie</h3>


<p>Acest dispozitiv conține o baterie litiu-ion reîncărcabilă, o componentă sensibilă ce poate duce la rănire dacă este deteriorată. Google recomandă să soliciți asistență profesională pentru orice reparații ale dispozitivului și să folosești piese de schimb Google autentice, dacă sunt disponibile în regiunea ta. Repararea pe cont propriu (inclusiv scoaterea și/sau înlocuirea bateriei) nu este recomandată decât dacă ești adult și ai cunoștințele tehnice necesare pentru a repara în siguranță dispozitive electronice. Dacă alegi să faci reparații pe cont propriu, accepți să îți asumi riscul asociat unor astfel de reparații. Dă dovadă de precauție dacă te ocupi de reparare. Desfacerea și/sau repararea dispozitivului poate să prezinte risc de electrocutare, deteriorare a dispozitivului, incendiu și vătămare corporală și alte pericole. Pentru a înlocui bateria, îți recomandăm să contactezi Google, un furnizor de servicii Google sau un specialist în reparații independent. Pentru informații de contact, accesează <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Dispozitivul include o baterie care are certificările corespunzătoare. În plus, bateria respectă standardul IEEE 1725.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Numărul modelului: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, Statele Unite <a href="http://g.co/regulatory" rel=”noopener” target=”_blank”>g.co/regulatory</a></p>


<p>Codul modelului bateriei: G526Q</p>


<p>Greutate: 64 g, Capacitate: 5000 mAh, litiu-ion, Mijloace de stingere a incendiilor: pulbere uscată, CO2 Substanțe periculoase: propionat de etil, propilen carbonat, 1,3 propansultonă Materii prime critice: litiu, cobalt, bauxită, fluorină, pământuri rare ușoare, fosfor. Asamblat în China și Vietnam.</p>


<p>Nu modifica, nu reface și nu recondiționa bateria, nu o perfora și nu încerca să introduci obiecte în baterie, să o scufunzi sau să o expui la apă sau alte lichide; nu expune bateria la foc, căldură excesivă și/sau alte pericole.</p>


<h3>Eliminarea, transportul și reciclarea</h3>


<p>Elimină și transportă dispozitivul, bateriile și accesoriile în conformitate cu reglementările locale pentru protecția mediului și transport. Nu le transporta necorespunzător și nu le elimina împreună cu deșeurile menajere obișnuite. Eliminarea sau transportul necorespunzător poate provoca incendii, explozii și/sau alte pericole. Nu le deschide, nu le zdrobi, nu le încălzi peste 45 °C și nu le arunca în foc. Pentru mai multe informații despre reciclarea dispozitivului, a bateriilor și a accesoriilor, accesează <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Restricții de mediu</h3>


<p>Pentru a evita deteriorarea pieselor sau a circuitelor interne ale dispozitivului, nu folosi și nu depozita telefonul sau accesoriile sale în medii cu praf, cu fum, umede sau murdare ori în apropierea câmpurilor magnetice. Nu îl expune la surse de căldură sau la lumina solară directă. Nu lăsa mult timp dispozitivul într-un vehicul sau în locuri în care temperatura poate depăși 45 °C, cum ar fi pe bordul unei mașini, pe pervazul unei ferestre, lângă o sursă de încălzire sau în spatele unei vitrine care este expusă la lumina solară directă sau la lumina ultravioletă puternică. Astfel, dispozitivul poate fi deteriorat, bateria se poate supraîncălzi sau poate apărea un risc de incendiu ori explozie.</p>


<h3>Medii explozive</h3>


<p>Nu încărca, nu folosi, nu depozita și nu transporta dispozitivul în locuri în care sunt depozitate materiale inflamabile sau explozibile (de exemplu, benzinării, depozite de combustibil sau uzine chimice). Nu folosi dispozitivul în zonele în care sunt în desfășurare operațiuni de detonare sau în medii în care pot avea loc explozii, cum ar fi zonele de alimentare cu combustibil, depozitele de combustibil, sub puntea unei ambarcațiuni, în zonele pentru transferarea sau depozitarea de combustibil sau de substanțe chimice și în zonele în care aerul conține chimicale, vapori sau particule (cum ar fi fibre, praf sau pudre metalice). În asemenea zone, scânteile pot produce o explozie sau un incendiu care poate provoca leziuni corporale sau chiar moartea. Respectă toate anunțurile și indicatoarele în locurile unde pot exista astfel de pericole.</p>


<h3>Navigare</h3>


<p>Dispozitivul poate accesa servicii de cartografiere și de navigare. Hărțile și navigarea depind de o conexiune de date funcțională și de serviciile de localizare și pot să nu fie disponibile în orice moment sau în toate zonele. Hărțile și indicațiile de orientare pot fi inexacte, iar condițiile reale pot diferi de hartă, date, trafic, indicații de orientare, conținut și alte rezultate. Analizează cu atenție indicațiile de orientare, respectă legislația rutieră în vigoare și indicatoarele de trafic, folosește-ți discernământul și utilizează serviciile de cartografiere și navigare pe propriul risc. Responsabilitatea pentru comportamentul tău și consecințele acestuia îți revine exclusiv. Navigarea cu RA necesită imagini Google Street View actualizate și lumină exterioară puternică, nefiind disponibilă în India.</p>


<h3>Distragerea atenției</h3>


<p>Dacă folosești dispozitivul în timp ce faci anumite activități, acesta poate să îți distragă atenția și să cauzeze o situație periculoasă pentru tine sau pentru alte persoane. Pentru a reduce riscul de accidente (și deoarece este interzis prin lege în multe locuri), nu folosi dispozitivul în timp ce conduci, mergi cu bicicleta, operezi utilaje sau faci activități care au consecințe potențial periculoase. Respectă legislația locală privind utilizarea dispozitivelor mobile, a căștilor audio și a căștilor de protecție.</p>


<h3><a id="radio_frequency_interface" name="radio_frequency_interface"></a>Expunerea la frecvențe radio</h3>


<p>Acest dispozitiv a fost evaluat și respectă cerințele legale în vigoare pentru expunerea la unde radio, fiind proiectat și produs astfel încât să nu depășească limitele de emisie în vigoare pentru expunerea la energie de radiofrecvență (RF).</p>


<p>În țările în care limita ratei absorbției specifice (SAR) este de 1,6 W/kg în medie pentru un gram de țesut, cele mai ridicate valori SAR pentru acest tip de dispozitiv sunt de 1.19 W/kg atunci când este folosit lipit de ureche și de 0,99 W/kg la 1 cm de corp. În țările în care limita ratei de absorbție specifică (SAR) este de 2,0 W/kg în medie pentru zece grame de țesut, cele mai ridicate valori SAR pentru acest tip de dispozitiv sunt de 0,99 W/kg atunci când este folosit lipit de ureche și de 1,39 W/kg la 5 mm de corp.</p>


<p>Poți găsi valorile SAR aplicabile fiecărei jurisdicții pe dispozitiv: <strong>Setări </strong> <img alt="and then" src="image1.png" width="18" height="18"> <strong> Despre telefon </strong> <img alt="and then" src="image1.png" width="18" height="18"> <strong> Etichete de reglementare</strong>.</p>


<p>Pentru a reduce expunerea la energia RF, folosește o opțiune hands-free, cum ar fi difuzorul încorporat, căștile sau alte accesorii similare. Asigură-te că accesoriile dispozitivului, cum ar fi husa ori tocul acestuia, nu au componente metalice. Ține dispozitivul la distanță de corp pentru a respecta cerințele privind distanța.</p>


<div class="no-margin">Poți consulta informații suplimentare despre SAR pe următoarele pagini:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Interferența frecvenței radio</h3>


<p>Respectă regulile care interzic utilizarea tehnologiei wireless (de exemplu, rețele mobile sau Wi-Fi). Dispozitivul este proiectat să respecte reglementările privind emisiile de frecvențe radio, dar utilizarea dispozitivelor wireless poate afecta alte echipamente electronice. De exemplu, în timp ce zbori cu avionul sau imediat înainte de îmbarcare, folosește dispozitivul wireless numai în conformitate cu instrucțiunile oferite de compania aeriană. Folosirea unui dispozitiv wireless într-un avion poate perturba rețelele wireless, poate prezenta un pericol pentru funcționarea aeronavei sau poate fi ilegală. Este posibil să ți se permită folosirea dispozitivului în modul Avion.</p>


<h3>Comunicări de urgență</h3>


<p>Este posibil ca dispozitivele wireless să nu fie fiabile pentru comunicările de urgență. Acest dispozitiv funcționează folosind semnale radio și nu putem garanta că va stabili sau păstra conexiunea în orice condiții. În plus, el este alimentat de o baterie reîncărcabilă, care poate fi afectată de temperatură, utilizare, deteriorare și alte condiții. Nu te baza niciodată numai pe un dispozitiv wireless pentru comunicări de urgență. Deși unele autorități transmit informații de urgență prin rețelele wireless, este posibil ca dispozitivul tău să nu primească întotdeauna aceste comunicări, în funcție de conectivitatea rețelei sau de alți factori. Accesul la unele funcții și informații sau comunicări de urgență poate să nu fie disponibil în toate zonele sau limbile. Când ecranul dispozitivului este blocat, poți iniția un apel de urgență apăsând lung simultan pe butonul de pornire și pe butonul de creștere a volumului. Ecranul va afișa apoi butonul pentru apeluri de urgență. Apasă butonul pentru a iniția un apel de urgență.</p>


<h3>Interferența cu dispozitivele medicale</h3>


<p>Dispozitivul folosește componente radio și de alt fel care emit câmpuri electromagnetice și conține magneți. Aceste câmpuri electromagnetice și magneții pot interfera cu dispozitive medicale, de exemplu, stimulatoarele cardiace și alte dispozitive medicale implantate. Ține întotdeauna dispozitivul și încărcătorul la o distanță sigură de dispozitivul medical. Dacă ai întrebări despre folosirea dispozitivului Google împreună cu un dispozitiv medical sau lângă acesta, consultă furnizorul de servicii medicale în prealabil. Dacă bănuiești că dispozitivul perturbă dispozitivul medical, oprește dispozitivul Google și consultă-te cu medicul pentru informații specifice dispozitivului medical.</p>


<h3>Spitale</h3>


<p>Oprește dispozitivul wireless atunci când ți se solicită acest lucru în spitale, clinici sau centre de asistență medicală. Astfel se încearcă preîntâmpinarea posibilelor interferențe cu echipamentele medicale sensibile.</p>


<h3>Funcții legate de sănătate</h3>


<p>Dispozitivul și aplicațiile sau funcțiile generale pentru wellness, somn, exerciții fizice, puls, precum și aplicațiile de fitness asociate nu sunt dispozitive medicale, cu excepția cazului în care sunt marcate în mod clar astfel, și au scop pur informativ. Ele nu sunt concepute sau destinate utilizării în vederea diagnosticării unor boli sau a altor afecțiuni ori în vederea vindecării, monitorizării, atenuării, tratării sau prevenirii bolilor sau a altor afecțiuni.</p>


<h3>LED</h3>


<p>LED-urile vizibile pe dispozitiv sunt sigure, în condiții previzibile în mod rezonabil, conform cerințelor din IEC 62471. Cu toate acestea, se recomandă să nu îndrepți LED-urile spre ochi.</p>


<h3>Iritație cutanată</h3>


<p>Unii utilizatori pot manifesta reacții la materiale, precum nichelul, din compoziția articolelor care intră în contact prelungit cu pielea. Oprește folosirea dispozitivului și consultă medicul dacă îți apar iritații pe piele în locurile cu care dispozitivul intră frecvent în contact.</p>


<h3>Afecțiunile medicale</h3>


<p>Un procent mic de utilizatori pot suferi dureri de cap, convulsii, leșinuri, tensiune oculară, oboseală sau ochi uscați, din cauza stimulilor vizuali, precum lumini intermitente, modele luminoase sau folosirea de dispozitive electronice cu afișaj. Aceste simptome pot apărea în cazul unor persoane care nu au întâmpinat niciodată asemenea probleme. Dacă ai un istoric de convulsii, leșin sau epilepsie, o afecțiune medicală sau resimți un disconfort despre care crezi că ar putea fi influențat de dispozitiv, consultă un medic înainte de a folosi dispozitivul. Întrerupe folosirea dispozitivului și contactează un medic dacă ai simptome care crezi că ar putea fi cauzate sau influențate de dispozitiv (de exemplu, dureri de cap, leșinuri sau convulsii).</p>


<h3>Tulburări musculo-scheletice</h3>


<p>Activitățile repetitive, cum ar fi tastarea, atingerea sau glisarea pe ecranul dispozitivului pot provoca disconfort la degete, mâini, încheieturi, brațe, umeri sau alte părți ale corpului. Dacă întâmpini un disconfort în urma acestor activități, întrerupe folosirea dispozitivului și consultă medicul.</p>


<h3>Produs laser pentru consumatori</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Atenție: telefonul conține un modul laser din Clasa 1. Designul dispozitivului încorporează componente optice și o carcasă de protecție astfel încât nu există acces la un nivel de radiații laser peste Clasa 1.</td>
    </tr>
  </tbody>
</table>


<p>Modulele laser din compoziția acestui produs respectă standardele EN 50689:2021, EN 60825-1+A11:2021, 21 CFR 1040.10 și 1040.11, cu excepția conformității cu IEC 60825-1 Ed. 3., după cum este descris în Notificarea privind produsele laser nr. 56 din data de 8 mai 2019. Folosirea comenzilor, ajustărilor sau procedurilor diferite de cele specificate aici poate cauza expunerea la radiații periculoase. Acest produs trebuie trimis în service numai la Google sau la un furnizor de servicii autorizat.</p>


<p>Modul laser de proximitate: fabricat în Austria. ams-OSRAM AG, Tobelbader Str. 30, 8141 Premstaetten, Austria</p>


<h2><a id="usage" name="usage"></a>Manevrarea și folosirea corectă</h2>


<p>Urmează aceste indicații când folosești, depozitezi sau cureți dispozitivul.</p>


<h3>Temperatura de funcționare</h3>


<p>Nu folosi și nu încărca dispozitivul la temperaturi ambientale sub 0 °C sau peste 35 °C. Dacă temperatura interioară a dispozitivului depășește temperaturile normale de funcționare, este posibil să te confrunți cu următoarele comportamente în timp ce dispozitivul încearcă să-și regleze temperatura: performanță și conectivitate reduse, incapacitatea de a se încărca ori închiderea ecranului sau a dispozitivului. Dispozitivul poate fi inutilizabil în timp ce își reglează temperatura. Mută dispozitivul într-un loc mai răcoros (sau mai cald) și așteaptă câteva minute înainte de a încerca să îl folosești din nou.</p>


<h3>Îngrijirea și curățarea</h3>


<p>Deconectează dispozitivul și adaptorul de curent de la priză înainte de curățare, în timpul furtunilor cu descărcări electrice sau când nu le folosești pentru perioade lungi. Nu curăța dispozitivul în timp ce se încarcă, deoarece aceasta poate duce la rănire sau îl poate deteriora. Evită solvenții și materialele abrazive care ar putea deteriora suprafața produsului. Nu folosi detergenți și pulberi chimice sau alți agenți chimici (cum ar fi benzenul) pentru a curăța dispozitivul sau accesoriile.</p>


<p>Contactul cu produse de machiaj, substanțe chimice și materiale vopsite, cum ar fi denimul, poate duce la pătarea dispozitivelor și a carcaselor de culoare deschisă.</p>


<p>Pentru a curăța dispozitivul, îți recomandăm să îl ștergi ușor cu o cârpă moale, fără scame. Folosește o cârpă uscată pentru urme, pete sau praf și o cârpă ușor umedă (nu udă) pentru transferuri de culoare, cum ar fi de la machiaj sau de la o pereche nouă de blugi. Pentru pete și murdărie, folosește șervețele umede sau soluție de curățat ochelarii pe ecran și săpun obișnuit sau șervețele de curățare fără înălbitor pe spate și părțile laterale. Pentru mai multe instrucțiuni privind îngrijirea și curățarea, consultă <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Pentru a-ți dezinfecta dispozitivul, inclusiv ecranul, poți folosi șervețele obișnuite de dezinfectare sau șervețele pe bază de alcool izopropilic 70 %. Nu folosi șervețele cu înălbitor.</p>


<h3>Rezistența la praf și la apă</h3>


<p>Dispozitivul este proiectat cu grad de protecție împotriva prafului și a apei de IP68, conform standardului IEC 60529, la ieșirea din fabrică, dar nu este complet etanș împotriva prafului sau impermeabil. Rezistența la praf și la apă nu este o caracteristică permanentă și se diminuează sau se pierde în timp din cauza uzurii normale, a reparării, dezasamblării sau deteriorării dispozitivului. Dacă scapi dispozitivul, rezistența la praf sau la apă se poate diminua. Daunele cauzate de lichide anulează garanția. Nu expune dispozitivul la lichide sau la praf, deoarece acest lucru poate provoca scurtcircuitarea și/sau supraîncălzirea. Încărcătorul dispozitivului și alte accesorii nu sunt rezistente la praf sau la apă și nu trebuie expuse la acestea. Pentru mai multe informații, accesează <a href="g.co/pixel/water" rel="noopener" target="_blank">g.co/pixel/water</a>.</p>


<h3>Câmpuri magnetice</h3>


<p>Evită să așezi lângă dispozitiv sau lângă conectorul cablului de încărcare obiecte care conțin magneți sau care sunt sensibile la magnetism, cum ar fi carduri de credit, carduri bancare, casete audio / video sau dispozitive de memorie magnetice, deoarece poți să pierzi informațiile stocate pe aceste obiecte. Obiectele care conțin informații sensibile la magneți trebuie păstrate la cel puțin 5 cm de dispozitiv.</p>


<h2><a id="service" name="service"></a>Service și asistență</h2>


<p>Reparațiile sau modificările fără cunoștințe tehnice suficiente pot duce la deteriorarea definitivă a dispozitivului sau la rănire. Google recomandă să soliciți asistență profesională pentru orice reparații ale dispozitivului. Pentru alte opțiuni de reparare, contactează serviciul de asistență pentru clienți.</p>


<p>Conform cerințelor legale din regiunea ta, dacă trimiți dispozitivul în service, este posibil să primești un dispozitiv înlocuitor în locul celui inițial, iar bunurile prezentate pentru reparații pot fi înlocuite cu bunuri recondiționate de același tip, în loc să fie reparate. Dacă este permis, pentru repararea bunurilor pot fi folosite piese recondiționate. Dacă bunurile pot păstra date generate de utilizator, repararea sau înlocuirea poate duce la pierderea datelor. Pentru ajutor și asistență online, accesează <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Dispozitivul conține o baterie litiu-ion reîncărcabilă. Bateriile litiu-ion sunt componente consumabile care se degradează în timp, ceea ce duce la scăderea capacității bateriei sau a duratei de funcționare. Bateria dispozitivului a fost creată pentru a-și păstra până la 80 % din capacitate pentru până la aproximativ 1.000 de cicluri de încărcare. Dacă observi o scădere a capacității sau a duratei de funcționare a bateriei sau crezi că bateria a atins numărul de cicluri de încărcare menționat mai sus, îți recomandăm să înlocuiești bateria contactând Google (la <a href="http://g.co/pixel/contact" rel="noopener" target="_blank">g.co/pixel/contact</a>), un furnizor de servicii Google sau un specialist în reparații independent.</p>


<h2><a id="regulatory" name="regulatory"></a>Informații despre reglementare</h2>


<p>Informațiile despre reglementare și mărcile de certificare și conformitate specifice dispozitivului Pixel 9a se găsesc pe dispozitiv în <strong>Setări </strong> <img alt="and then" src="image1.png" width="18" height="18"> <strong> Despre telefon </strong> <img alt="and then" src="image1.png" width="18" height="18"> <strong> Etichete de reglementare</strong>.</p>


<h3>Declarație de conformitate cu CEM</h3>


<p><strong>Important</strong>: acest dispozitiv și alte accesorii din cutie au demonstrat conformitatea cu compatibilitatea electromagnetică (CEM) în condiții care includ utilizarea de dispozitive periferice conforme și de cabluri ecranate între componentele sistemului. Este important să folosești dispozitive periferice conforme și cabluri ecranate între componentele sistemului pentru a reduce posibilitatea de a provoca interferențe cu radiourile, televizoarele și alte dispozitive electronice.</p>


<h3><a id="eu" name="eu"></a>Informații despre reglementare: UE</h3>


<h4>Notificare privind conformitatea cu reglementările UE</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Google LLC declară că tipul de echipament radio GTF7P respectă Directiva 2014/53/UE (Directiva privind echipamentele radio). Declarația completă de conformitate poate fi găsită la <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Restricții sau cerințe conform Directivei 2014/53/UE </strong></h4>


<p>Dispozitivul trebuie folosit doar în interior dacă funcționează în gama de frecvențe de la 5.250 până la 5.350 MHz și de la 5.925 până la 6.425 MHz (LPI) în Austria, Belgia, Bulgaria, Cipru, Croația, Danemarca, Elveția, Estonia, Finlanda, Franța, Germania, Grecia, Irlanda, Islanda, Italia, Letonia, Liechtenstein, Lituania, Luxemburg, Malta, Norvegia, Polonia, Portugalia, Republica Cehă, Regatul Unit (Irlanda de Nord), România, Slovacia, Slovenia, Spania, Suedia, Turcia, Țările de Jos și Ungaria.</p>


<h2>Informații despre benzile de frecvență și puterea radiată de dispozitivul wireless</h2>


<h3>Uniunea Europeană</h3>


<p>Datele furnizate aici reprezintă puterea maximă de radiofrecvență transmisă în banda (benzile) de frecvență în care funcționează echipamentul radio.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Frecvență</strong></p>
        </th>
        <th scope="col" style="width:NaNpx">
        <p><strong>Putere</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2.400 – 2.483,5 MHz</p>
        </td>
        <td style="width:NaNpx">&lt; 20,0 dBm</td>
      </tr>
      <tr>
        <td style="width:NaNpx">
        <p>5.150 – 5.350 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5.470 – 5.725 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5.725 – 5.875 MHz</p>
        </td>
        <td style="width:NaNpx">&lt; 14,0 dBm</td>
      </tr>
      <tr>
        <td style="width:NaNpx">
        <p>5.925 – 6.425 MHz (VLP/LPI)</p>
        </td>
        <td style="width:NaNpx">&lt; 14,0 dBm/&lt; 23,0 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; -2,0 dBuA/m la 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC 1</p>
        </td>
      </tr>
      <tr>
        <td style="width:NaNpx">
        <p>Bandă UMTS I / VIII</p>
        </td>
        <td style="width:NaNpx">
        <p>&lt; PC 3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38, B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR: n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR: n77, n78</p>
        </td>
        <td style="width:NaNpx">
        <p>&lt; PC2</p>
        </td>
      </tr>
    </tbody>
  </table>
</div>


<h2>Interferența frecvenței radio</h2>


<p>Compania Google nu este responsabilă pentru niciun fel de interferență radio sau de televiziune cauzată de o modificare neautorizată a dispozitivelor sau a accesoriilor ori printr-o înlocuire sau prin atașarea unor cabluri sau a unui echipament de conectare, în afara celor specificate de Google. Corectarea interferenței cauzate de o astfel de modificare, înlocuire sau atașare neautorizată este responsabilitatea utilizatorului. Google și distribuitorii săi autorizați nu sunt responsabili pentru nicio daună sau încălcare a reglementărilor guvernamentale care poate apărea în urma nerespectării acestor indicații de către utilizator.</p>


<h4>Directiva privind deșeurile de echipamente electrice și electronice (DEEE) și de baterii</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Simbolul DEEE din stânga înseamnă că, în conformitate cu legile și reglementările locale, produsul tău și bateriile acestuia trebuie să fie eliminate separat de deșeurile menajere. Când acest produs ajunge la sfârșitul duratei de viață, du-l la un punct de colectare desemnat de autoritatea locală pentru eliminarea sau reciclarea în siguranță. Colectarea separată și reciclarea produsului tău, a accesoriilor electrice și a bateriilor acestuia vor ajuta la conservarea resurselor naturale, la protejarea sănătății umane și la protejarea mediului înconjurător.</td>
    </tr>
  </tbody>
</table>


<h4>Respectarea directivei RoHS</h4>


<p>Acest produs respectă Directiva 2011/65/UE a Parlamentului și a Consiliului European din 8 iunie 2011, cu privire la limitarea utilizării substanțelor periculoase în echipamentele electrice și electronice (RoHS) și amendamentele acesteia.</p>


<h4><strong>REACH</strong></h4>


<p>REACH (Înregistrarea, evaluarea, autorizarea și restricționarea substanțelor chimice, CE nr 1907/2006) este cadrul de reglementare a substanțelor chimice stabilit de UE. Google respectă toate cerințele regulamentului și se angajează să le furnizeze clienților săi informații despre prezența substanțelor REACH care prezintă motive de îngrijorare deosebită (SVHC). Pentru informații, poți contacta Google la adresa Env-Compliance@google.com.</p>


<p>Producător: Google LLC 1600 Amphitheatre Parkway, Mountain View, CA 94043, Statele Unite.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Irlanda.</p>


<h4>Directiva privind încărcătorul comun</h4>


<p>Puterea încărcătorului trebuie să fie între 7,5 wați (necesari pentru echipamente radio) și 27 de wați pentru a atinge viteza maximă de încărcare.</p>


<p>Dispozitivul acceptă protocolul de încărcare USB Power Delivery, încărcare rapidă prin USB-PD.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Garanție limitată</a></h2>


<p>Garanția limitată este disponibilă în <a href="https://support.google.com/store/troubleshooter/3070579" rel="noopener" target="_blank">Centrul de garanție pentru hardware Google</a>.</p>


<p>© 2025 Google LLC. Toate drepturile rezervate.</p>


<p>Pixel 9a, sigla G, Google, Android și alte mărci și sigle asociate sunt mărci comerciale ale Google LLC.</p>


<p>Wi-Fi® și sigla Wi-Fi sunt mărci comerciale ale Wi-Fi Alliance. Marca verbală și siglele Bluetooth® sunt mărci comerciale înregistrate deținute de Bluetooth SIG, Inc. Restul mărcilor comerciale aparțin proprietarilor respectivi.</p>


<p>ENERGY STAR și marca ENERGY STAR sunt mărci comerciale înregistrate deținute de Agenția pentru Protecția Mediului din SUA.</p>


</html>
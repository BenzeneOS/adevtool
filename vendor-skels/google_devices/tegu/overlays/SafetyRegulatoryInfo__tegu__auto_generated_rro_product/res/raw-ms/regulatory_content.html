<html>
<h1>Panduan Keselamatan &amp; Kawal Selia untuk Pixel 9a</h1>


<h2><a name="product_info"></a>Lokasi maklumat produk</h2>


<p>Panduan ini merangkumi garis panduan keselamatan asas yang terkandung dalam buku kecil Keselamatan &amp; Jaminan bercetak yang disertakan dengan peranti anda. Panduan ini juga merangkumi maklumat keselamatan, kawal selia dan jaminan tambahan tentang peranti.<br />
  <br />
  Maklumat keselamatan dan kawal selia: <a href="http://g.co/pixel/safety" rel="noopener" target="_blank">g.co/pixel/safety</a> atau <strong>Tetapan </strong> <img alt="and then" src="image1.png" width="18" height="18"> <strong> Perihal telefon </strong> <img alt="and then" src="image1.png" width="18" height="18"> <strong> Manual keselamatan &amp; kawal selia</strong></p>


<p>Butiran jaminan untuk negara pembelian, termasuk arahan untuk membuat tuntutan: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>[Label kawal selia elektronik (dan nilai kadar penyerapan tertentu (SAR)) untuk peranti anda: <strong>Tetapan </strong> <img alt="and then" src="image1.png" width="18" height="18"> <strong> Perihal telefon </strong> <img alt="and then" src="image1.png" width="18" height="18"> <strong> Label kawal selia</strong></p>


<p>[Maklumat reka bentuk eko (prestasi tenaga): <a href="http://g.co/ecodesign" rel="noopener" target="_blank">g.co/ecodesign</a></p>


<p>Bantuan untuk peranti anda: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Amaran keselamatan</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>AMARAN: MAKLUMAT KESIHATAN DAN KESELAMATAN; BACA SEBELUM MENGGUNAKAN PERANTI UNTUK MENGURANGKAN RISIKO KECEDERAAN DIRI, KETIDAKSELESAAN, KEROSAKAN HARTA BENDA, TERMASUK KEROSAKAN PADA PERANTI ANDA, AKSESORI ATAU MANA-MANA PERANTI TERSAMBUNG DAN BAHAYA LAIN YANG BERKEMUNGKINAN BERLAKU</strong></td>
    </tr>
  </tbody>
</table>


<h3>Pengendalian</h3>


<p>Kendalikan peranti anda dengan baik. Anda mungkin merosakkan peranti atau bateri peranti jika anda merungkas, menjatuhkan, membengkokkan, membakar, meremukkan atau mencucuk peranti anda. Jangan gunakan peranti dengan penutup yang rosak, skrin yang retak atau bentuk kerosakan fizikal yang lain. Menggunakan peranti yang rosak boleh menyebabkan peranti menjadi terlalu panas atau kecederaan kepada pengguna. Jangan dedahkan peranti anda kepada cecair kerana keadaan ini boleh mengakibatkan litar pintas dan peranti menjadi terlalu panas. Jika peranti anda terkena air, jangan cuba keringkan peranti tersebut menggunakan sumber haba luaran.</p>


<p>Peranti anda berfungsi dengan paling baik pada suhu antara 32° hingga 95° F (0° hingga 35° C) dan harus disimpan pada suhu antara -4° hingga 113° F (-20° hingga 45° C). Jangan dedahkan peranti anda kepada suhu melebihi 113° F (45° C) seperti pada papan pemuka kereta atau berdekatan bolong pemanasan kerana keadaan ini boleh merosakkan peranti, menjadikan bateri terlampau panas atau menimbulkan risiko kebakaran. Jauhkan peranti anda daripada sumber haba dan pancaran cahaya matahari. Jika peranti anda menjadi terlalu panas, tanggalkan peranti daripada sumber kuasa jika peranti itu dipalamkan, alihkan peranti ke tempat yang lebih sejuk dan jangan gunakan peranti sehingga peranti itu sejuk. Peranti anda direka bentuk untuk berfungsi pada tahap terbaik pada ketinggian hingga 16,404 kaki (5,000 meter).</p>


<p>Penggunaan peranti anda dalam mod tertentu, seperti bermain permainan, merakam video, menggunakan tetapan lampu suluh atau ciri realiti maya atau realiti terimbuh boleh menyebabkan peranti anda menghasilkan lebih banyak haba berbanding dengan keadaan pengendalian yang biasa. Keadaan ini boleh menyebabkan peranti dikendalikan dalam mod kuasa lebih rendah atau dimatikan untuk sementara waktu. Anda mestilah lebih berhati-hati apabila mengendalikan peranti dalam mod ini. Untuk mendapatkan maklumat lanjut tentang risiko yang berkaitan dengan pendedahan haba berpanjangan, sila rujuk bahagian "Pendedahan haba berpanjangan" di bawah.</p>


<h3>Pembaikan &amp; servis</h3>


<p>Pembaikan layan diri tidak disyorkan melainkan anda seorang dewasa yang mempunyai kepakaran teknikal untuk membaiki peranti elektronik dengan selamat. Jika anda memilih untuk melakukan pembaikan sendiri, anda bersetuju untuk menanggung risiko yang berkaitan dengan pembaikan tersebut. Berhati-hati jika melakukan pembaikan. Tindakan membuka dan/atau membaiki peranti anda boleh menyebabkan risiko kejutan elektrik, kerosakan peranti, kebakaran dan kecederaan diri serta bahaya lain. Tindakan merungkas peranti boleh menyebabkan kehilangan ciri kerintangan air atau habuk atau mengakibatkan kecederaan atau kerosakan pada peranti. Sebagai contoh, peranti mengandungi laser yang boleh rosak semasa perungkasan. Hal ini mungkin mendedahkan anda kepada pancaran laser yang berbahaya dan tidak dapat dilihat.</p>


<p>Hubungi khidmat pelanggan jika peranti anda tidak berfungsi dengan betul atau rosak. Untuk mendapatkan maklumat lanjut, lawati <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Pengecasan</h3>


<p>Pastikan terdapat pengudaraan yang baik di sekitar penyesuai kuasa dan peranti semasa peranti sedang digunakan atau dicas. Penggunaan kabel atau penyesuai kuasa yang rosak atau mengecas peranti apabila terdapat lembapan boleh menyebabkan kebakaran, kejutan elektrik, kecederaan atau kerosakan pada peranti atau harta benda lain. Jangan cas peranti anda semasa peranti basah. Elakkan daripada mengecas peranti di bawah pancaran cahaya matahari.</p>


<p>Apabila mengecas peranti, pastikan penyesuai kuasa dipalamkan pada soket kuasa yang berdekatan dengan peranti dan mudah dicapai. Jangan pasang penyesuai kuasa ini dan palam atau penyesuai kuasa lain pada soket kuasa secara paksa jika ruang tidak mencukupi untuk memasang penyesuai kuasa dan juga palam. Apabila mencabut penyesuai kuasa daripada soket kuasa, tarik penyesuai, jangan sekali-kali tarik kabel pengecasan. Jangan pintal atau sepit kabel dan jangan masukkan penyambung ke dalam port secara paksa. Jika anda menerima mesej yang mengarahkan anda untuk mencabut palam peranti semasa pengecasan, cabut peranti yang sedang dicas atau penyesuai kuasa. Sebelum cuba mengecas semula peranti, pastikan penyambung kabel pengecas dan port pengecasan peranti berada dalam keadaan kering dan bebas daripada sebarang objek.</p>


<p>Cas peranti anda menggunakan kabel yang disertakan atau aksesori pengecasan serasi yang tersedia pada Google Store atau daripada penjual semula yang dibenarkan oleh Google sahaja (perhatikan lencana “made for” Google). Penyesuai AC mestilah diperakukan dengan output Sumber Kuasa Terhad mengikut IEC 60950-1 dan/atau PS2 yang dikelaskan mengikut IEC 62368-1 yang berkadar: 5 Volt DC, maksimum 3 Amp; 9 Volt DC, maksimum 3 Amp apabila digunakan dengan penyesuai AC berdaya USB PD dan telah mematuhi IEEE 1725 mengikut Keperluan Pensijilan CTIA untuk Pematuhan Sistem Bateri. Kegagalan menggunakan aksesori pengecasan yang serasi boleh menyebabkan kebakaran, kejutan elektrik, kecederaan atau kerosakan pada peranti dan aksesori.</p>


<h3>Pengecasan wayarles</h3>


<p>Peranti anda boleh dicas menggunakan pengecas wayarles patuh Qi atau yang diluluskan oleh Google. Jangan letak objek logam atau magnet lain di antara pengecas wayarles dengan peranti anda, kerana keadaan ini boleh menyebabkan objek lain tersebut menjadi panas atau menyebabkan peranti anda tidak dicas dengan betul. Contoh objek sedemikian termasuk syiling, barang kemas, alatan dulang SIM dan kad kredit. Jika anda menggunakan sarung peranti berlogam atau bermagnet, tanggalkan sarung sebelum melakukan pengecasan wayarles kerana keadaan ini boleh menyebabkan peranti atau pengecas menjadi terlalu panas atau menyebabkan peranti tidak dicas dengan betul.</p>


<h3>Pendedahan haba berpanjangan</h3>


<p>Peranti dan pengecas peranti mengeluarkan haba semasa pengendalian biasa serta mematuhi standard dan had suhu permukaan yang bersesuaian. Semasa peranti sedang digunakan atau dicas, elakkan daripada bersentuhan dengan kulit secara berpanjangan kerana pendedahan kulit kepada permukaan panas untuk jangka masa yang lama boleh menyebabkan ketidakselesaan atau kulit melecur. Jangan tidur di atas atau dengan peranti atau penyesuai kuasanya, atau menutup peranti atau penyesuai kuasanya dengan selimut atau bantal. Berjaga-jaga dengan isu ini jika anda mengalami keadaan fizikal yang menjejaskan keupayaan mengesan haba pada kulit anda. Hentikan penggunaan peranti anda jika peranti terasa panas atau terlalu hangat.</p>


<h3>Keselamatan kanak-kanak</h3>


<p>Peranti ini bukan alat mainan. Peranti anda mungkin mengandungi (atau mungkin disertakan dengan) beberapa komponen kecil, elemen plastik, kabel, kaca atau logam dan bahagian bersisi tajam yang boleh menyebabkan kecederaan atau menimbulkan bahaya tercekik atau terjerut. Kanak-kanak boleh terjerut dengan kord dan kabel. Jauhkan peranti dan aksesori peranti, termasuk kord dan kabel, daripada jangkauan kanak-kanak (sejauh lebih daripada 3 kaki (0.9 meter)) serta jangan biarkan mereka bermain dengan peranti dan aksesori peranti. Mereka boleh mencederakan diri mereka sendiri atau orang lain, atau boleh merosakkan peranti secara tidak sengaja. Dapatkan bantuan perubatan dengan segera jika tertelan bahagian kecil atau kecederaan berlaku.</p>


<h3>Kehilangan pendengaran</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Pendedahan berpanjangan kepada bunyi yang kuat (termasuk muzik) boleh menyebabkan hilang pendengaran. Untuk mengelakkan kemungkinan kerosakan pendengaran, elakkan mendengar pada kelantangan tinggi untuk tempoh yang lama. Pendedahan berterusan kepada kelantangan dan hingar latar yang tinggi boleh menjadikan bunyi yang kuat kedengaran lebih perlahan berbanding dengan kelantangan sebenar. Periksa kelantangan sebelum menggunakan fon kepala atau fon telinga.</td>
    </tr>
  </tbody>
</table>


<h3>Bateri</h3>


<p>Peranti ini mengandungi bateri ion litium boleh cas semula iaitu komponen sensitif yang boleh menyebabkan kecederaan jika rosak. Google mengesyorkan anda mendapatkan bantuan profesional untuk apa-apa pembaikan peranti dan menggunakan alat ganti Google yang tulen, jika tersedia di rantau anda. Pembaikan layan diri (termasuk mengalih keluar dan/atau menggantikan bateri) tidak disyorkan melainkan anda seorang dewasa yang mempunyai kepakaran teknikal untuk membaiki peranti elektronik dengan selamat. Jika anda memilih untuk melakukan pembaikan sendiri, anda bersetuju untuk menanggung risiko yang berkaitan dengan pembaikan tersebut. Berhati-hati jika melakukan pembaikan. Tindakan membuka dan/atau membaiki peranti anda boleh menyebabkan risiko kejutan elektrik, kerosakan peranti, kebakaran dan kecederaan diri serta bahaya lain. Untuk menggantikan bateri, anda disyorkan menghubungi Google, penyedia perkhidmatan Google atau pakar pembaikan bebas. Untuk mendapatkan maklumat hubungan, lawati <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Peranti ini dilengkapi bateri dengan pensijilan yang sewajarnya. Selain itu, bateri mematuhi piawaian IEEE 1725.</p>


<h3>Pelupusan, pengangkutan &amp; kitar semula</h3>


<p>Lupuskan dan angkut peranti, bateri dan aksesori anda menurut peraturan alam sekitar dan pengangkutan tempatan. Jangan angkut peranti, bateri dan aksesori dengan cara yang tidak wajar atau lupuskan bersama sisa isi rumah yang biasa. Pelupusan atau pengangkutan yang tidak wajar boleh mengakibatkan kebakaran, letupan dan/atau bahaya lain. Jangan buka, remukkan, panaskan melebihi 113°F (45°C) atau bakar bateri. Untuk mendapatkan maklumat lanjut tentang mengitar semula peranti, bateri dan aksesori, lawati <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Sekatan persekitaran</h3>


<p>Untuk mengelakkan kerosakan pada komponen atau litar dalaman peranti, jangan gunakan atau simpan peranti atau aksesori peranti tersebut dalam persekitaran yang berhabuk, berasap, lembap atau kotor atau berdekatan medan magnet. Jauhkan peranti daripada sumber haba dan sinaran matahari langsung. Jangan tinggalkan peranti di dalam kenderaan atau di tempat dengan suhu yang mungkin melebihi 113°F (45°C), seperti pada papan pemuka kereta, ambang tingkap, berdekatan bolong pemanasan atau di sebalik kaca yang terdedah kepada sinaran matahari langsung atau cahaya ultralembayung yang kuat untuk tempoh masa yang panjang. Keadaan ini boleh merosakkan peranti, menjadikan bateri terlampau panas atau menimbulkan risiko kebakaran atau letupan.</p>


<h3>Persekitaran mudah meletup</h3>


<p>Jangan cas, gunakan, simpan atau bawa peranti anda di tempat yang menyimpan bahan mudah terbakar atau mudah meletup (mis. di stesen minyak, depot bahan api atau loji kimia). Jangan gunakan peranti anda di tempat operasi peletupan sedang dijalankan atau di dalam persekitaran yang berkemungkinan meletup seperti di kawasan pengisian bahan api, rumah stor bahan api, di dek bawah dalam bot, kawasan pemindahan atau penyimpanan bahan api atau bahan kimia dan di kawasan dengan udara yang mengandungi bahan kimia, wap atau zarah (seperti bebutir, debu atau serbuk logam). Percikan api di kawasan sedemikian boleh menyebabkan letupan atau kebakaran yang mengakibatkan kecederaan tubuh atau juga kematian. Patuhi semua notis dan papan tanda di tempat yang mungkin terdapat bahaya ini.</p>


<h3>Navigasi</h3>


<p>Peranti anda boleh mengakses perkhidmatan pemetaan dan navigasi. Peta dan navigasi bergantung pada sambungan data serta perkhidmatan lokasi yang berfungsi dan mungkin tidak tersedia pada setiap masa atau di semua kawasan. Peta dan arah jalan mungkin tidak tepat dan keadaan sebenar mungkin berbeza daripada peta, data, trafik, arah, kandungan dan hasil carian yang lain. Semak arah yang diberikan dengan teliti, patuhi semua undang-undang dan isyarat lalu lintas yang ditetapkan, gunakan pertimbangan bebas dan akal anda serta gunakan perkhidmatan pemetaan dan navigasi atas risiko anda sendiri. Anda bertanggungjawab terhadap kelakuan anda dan akibatnya pada setiap masa. Navigasi dengan AR memerlukan imejan Google Street View yang terkini dan cahaya luar yang terang, dan ciri ini tidak tersedia di India.</p>


<h3>Gangguan</h3>


<p>Penggunaan peranti semasa melakukan aktiviti tertentu boleh mengganggu anda dan menimbulkan keadaan berbahaya untuk anda atau orang lain. Untuk mengurangkan risiko kemalangan (dan oleh sebab dilarang oleh undang-undang di kebanyakan tempat), jangan gunakan peranti semasa memandu, berbasikal, atau semasa mengendalikan jentera, dan jangan gunakan peranti semasa melakukan sebarang aktiviti yang mungkin boleh mendatangkan akibat yang serius. Patuhi undang-undang tempatan tentang penggunaan peranti mudah alih, fon kepala dan topi keledar.</p>


<h3><a id="radio_frequency_interface" name="radio_frequency_interface"></a>Pendedahan frekuensi radio</h3>


<p>Peranti ini telah dinilai dan memenuhi keperluan kawal selia yang bersesuaian bagi pendedahan kepada gelombang radio dan direka bentuk serta dikilangkan supaya tidak melebihi had pancaran yang bersesuaian untuk pendedahan kepada tenaga frekuensi radio (RF).</p>


<p>Di negara tempat had Kadar Penyerapan Tertentu (SAR) ialah 1.6 W/kg yang dipuratakan terhadap satu gram tisu, nilai SAR tertinggi untuk jenis peranti ini ialah 1.19 W/kg apabila digunakan pada kepala tanpa jarak pemisahan dan 0.99 W/kg apabila digunakan pada badan dengan jarak pemisahan 1.0 cm (0.4 in). Di negara tempat had Kadar Penyerapan Tertentu (SAR) ialah 2.0 W/kg dipuratakan terhadap sepuluh gram tisu, nilai SAR tertinggi bagi jenis peranti ini ialah 0.99 W/kg apabila digunakan pada kepala tanpa jarak pemisahan dan 1.39 W/kg pada badan dengan jarak pemisahan 5 mm (0.2 in).</p>


<p>Anda boleh mendapatkan nilai SAR yang ditetapkan di setiap bidang kuasa tersebut pada peranti anda: <strong>Tetapan </strong> <img alt="and then" src="image1.png" width="18" height="18"> <strong> Perihal telefon </strong> <img alt="and then" src="image1.png" width="18" height="18"> <strong> Label kawal selia</strong>.</p>


<p>Untuk mengurangkan pendedahan kepada tenaga RF, gunakan pilihan bebas tangan, seperti fon pembesar suara terbina dalam, fon kepala atau aksesori lain yang serupa. Pastikan aksesori peranti, seperti bekas peranti dan sarung peranti tidak diperbuat daripada komponen logam. Jauhkan peranti dari badan anda untuk mematuhi keperluan jarak.</p>


<div class="no-margin">Anda boleh mendapatkan maklumat lanjut tentang SAR di halaman yang berikut:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Gangguan frekuensi radio</h3>


<p>Patuhi peraturan yang melarang penggunaan teknologi wayarles (mis. selular atau Wi-Fi). Peranti anda direka bentuk untuk mematuhi peraturan yang mengawal pancaran frekuensi radio tetapi penggunaan peranti wayarles boleh menjejaskan peralatan elektronik lain. Contohnya, semasa di dalam pesawat atau sejurus sebelum menaiki pesawat, gunakan peranti wayarles anda menurut arahan yang diberikan oleh syarikat penerbangan itu sahaja. Penggunaan peranti wayarles di dalam pesawat boleh mengganggu rangkaian wayarles, menimbulkan bahaya kepada pengendalian pesawat, atau mungkin menyalahi undang-undang. Anda mungkin boleh menggunakan peranti dalam mod pesawat.</p>


<h3>Komunikasi kecemasan</h3>


<p>Peranti wayarles mungkin tidak andal untuk komunikasi kecemasan. Peranti ini dikendalikan menggunakan isyarat radio dan tidak dapat memberikan jaminan bahawa peranti akan mewujudkan atau mengekalkan sambungan dalam semua keadaan. Peranti anda juga dikuasakan oleh bateri boleh cas semula yang mungkin terjejas oleh suhu, penggunaan, kerosakan dan keadaan yang lain. Jangan sekali-kali bergantung pada sebarang peranti wayarles semata-mata untuk komunikasi kecemasan. Walaupun sesetengah bidang kuasa menghantar maklumat kecemasan melalui rangkaian wayarles, peranti anda tidak semestinya akan menerima komunikasi ini pada setiap masa, bergantung pada sambungan rangkaian atau faktor lain. Akses kepada sesetengah ciri dan maklumat atau komunikasi kecemasan mungkin tidak tersedia di semua kawasan atau dalam semua bahasa. Apabila skrin peranti dikunci, anda boleh memulakan panggilan kecemasan dengan menekan lama butang kuasa dan butang naikkan kelantangan serentak. Kemudian, skrin akan menunjukkan butang panggilan kecemasan. Tekan butang ini untuk membuat panggilan kecemasan.</p>


<h3>Gangguan peranti perubatan</h3>


<p>Peranti anda menggunakan radio dan komponen lain yang memancarkan medan elektromagnet. Peranti ini juga mengandungi magnet. Medan elektromagnet dan magnet ini boleh mengganggu peranti perubatan, seperti perentak jantung dan peranti perubatan implan yang lain. Sentiasa pastikan peranti dan pengecas peranti berada pada jarak yang selamat, jauh daripada peranti perubatan. Jika anda mempunyai pertanyaan tentang penggunaan peranti Google dengan atau berdekatan dengan peranti perubatan, sila rujuk penyedia penjagaan kesihatan sebelum menggunakan peranti. Jika anda mengesyaki peranti anda mengganggu peranti perubatan anda, matikan peranti Google anda dan rujuk pakar perubatan untuk mendapatkan maklumat khusus tentang peranti perubatan anda.</p>


<h3>Hospital</h3>


<p>Matikan peranti wayarles apabila diminta berbuat demikian di hospital, klinik atau kemudahan penjagaan kesihatan. Permintaan ini bertujuan menghalang kemungkinan gangguan terhadap peralatan perubatan yang sensitif.</p>


<h3>Fungsi berkaitan kesihatan</h3>


<p>Peranti anda dan mana-mana aplikasi kesejahteraan umum, tidur, senaman, kadar denyut jantung dan kecergasan yang berkaitan bukanlah peranti perubatan, melainkan dinyatakan sebaliknya dengan jelas dan dimaksudkan untuk tujuan memberikan maklumat sahaja. Telefon dan aplikasi tidak direka bentuk atau dimaksudkan untuk digunakan bagi mendiagnosis penyakit atau masalah kesihatan yang lain, atau untuk menyembuhkan, memantau, mengurangkan, merawat atau mencegah penyakit atau masalah kesihatan yang lain.</p>


<h3>LED</h3>


<p>LED yang kelihatan pada peranti anda adalah selamat di bawah keadaan boleh ramal yang munasabah mengikut keperluan dalam IEC 62471. Walau bagaimanapun, anda disyorkan agar tidak menghalakan LED ke arah mata sesiapa sahaja.</p>


<h3>Kerengsaan kulit</h3>


<p>Sesetengah orang mungkin mengalami tindak balas terhadap bahan, seperti nikel, yang terdapat dalam item yang bersentuhan dengan kulit secara berlanjutan. Hentikan penggunaan peranti dan rujuk pakar perubatan jika anda mengalami kerengsaan kulit pada bahagian yang selalu bersentuhan dengan peranti.</p>


<h3>Keadaan perubatan</h3>


<p>Segelintir pengguna mungkin mengalami sakit kepala, sawan, pitam, keletihan mata, kelesuan atau mata kering yang dicetuskan oleh rangsangan visual, seperti lampu yang berkelip atau corak yang terang atau penggunaan peranti elektronik dengan paparan. Gejala tersebut boleh dialami oleh orang yang tidak pernah mengalami masalah sedemikian sebelum ini. Jika anda mempunyai sejarah sawan, pitam, epilepsi, keadaan perubatan atau mengalami ketidakselesaan yang anda percaya mungkin dipengaruhi oleh peranti anda, dapatkan nasihat doktor sebelum menggunakan peranti anda. Berhenti menggunakan peranti anda dengan serta-merta dan hubungi doktor jika anda mengalami apa-apa gejala yang anda percaya mungkin disebabkan atau dipengaruhi oleh peranti anda (misalnya, sakit kepala, pitam atau sawan).</p>


<h3>Gangguan rangka otot</h3>


<p>Aktiviti berulang, seperti menaip, mengetik atau meleret pada skrin peranti boleh menyebabkan ketidakselesaan pada jari, tangan, pergelangan tangan, lengan, bahu atau anggota lain pada badan anda. Jika anda mengalami sebarang ketidakselesaan daripada aktiviti tersebut, berhenti menggunakan peranti anda dan dapatkan nasihat doktor.</p>


<h3>Produk laser pengguna</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Awas – Telefon anda mengandungi modul laser Kelas 1. Reka bentuk peranti ini menggabungkan ciri optik dan sarung pelindung supaya tidak mencapai tahap sinaran laser yang melebihi Kelas 1.</td>
    </tr>
  </tbody>
</table>


<p>Modul laser pada produk ini mematuhi EN 50689:2021, EN 60825-1+A11:2021, 21 CFR 1040.10 dan 1040.11, kecuali untuk pematuhan terhadap IEC 60825-1 Ed. 3., seperti yang diterangkan dalam Notis Laser No. 56, bertarikh 8 Mei 2019. Penggunaan kawalan atau pelarasan atau pelaksanaan prosedur selain yang ditetapkan di dalam ini boleh mengakibatkan pendedahan kepada sinaran berbahaya. Produk ini hendaklah diservis oleh Google atau penyedia servis yang diiktiraf.</p>


<p>Modul Laser Kehampiran: Buatan Austria. ams-OSRAM AG, Tobelbader Str. 30, 8141 Premstaetten, Austria</p>


<h2><a id="usage" name="usage"></a>Pengendalian &amp; penggunaan yang betul</h2>


<p>Patuhi garis panduan ini apabila menggunakan, menyimpan atau membersihkan peranti anda.</p>


<h3>Suhu operasi</h3>


<p>Jangan gunakan atau cas peranti dalam keadaan suhu sekeliling kurang daripada 0°C (32°F) atau melebihi 35°C (95 °F). Jika suhu dalaman peranti melebihi suhu operasi biasa, anda mungkin mendapati gelagat yang berikut semasa peranti cuba melaraskan suhu: kemerosotan prestasi dan kesambungan, ketidakupayaan untuk mengecas, atau paparan atau peranti dimatikan. Anda mungkin tidak dapat menggunakan peranti semasa peranti tersebut melaraskan suhu. Alihkan peranti ke tempat yang lebih sejuk (atau lebih panas) dan tunggu selama beberapa minit sebelum cuba menggunakan peranti itu semula.</p>


<h3>Penjagaan &amp; pembersihan</h3>


<p>Cabut palam peranti dan penyesuai kuasa sebelum membersihkan peranti, semasa ribut petir atau apabila tidak digunakan untuk tempoh yang lama. Jangan bersihkan peranti anda semasa sedang dicas kerana tindakan ini boleh mengakibatkan kecederaan atau kerosakan pada peranti. Jangan gunakan pelarut atau bahan pelelas yang boleh menyebabkan kerosakan pada permukaan produk. Jangan gunakan sebarang bahan cuci kimia, serbuk kimia atau agen kimia yang lain (seperti benzena) untuk membersihkan peranti atau aksesori.</p>


<p>Pendedahan kepada alat solek, bahan kimia dan bahan bercelup seperti denim boleh mengotorkan peranti dan sarung yang berwarna cerah.</p>


<p>Untuk membersihkan peranti anda, kami mengesyorkan anda mengelap peranti perlahan-lahan menggunakan kain yang lembut dan tanpa lin. Gunakan kain kering untuk celoreng, kesan comot atau habuk dan kain yang lembap sedikit (bukan basah) untuk pemindahan warna, seperti daripada alat solek atau seluar jean baharu. Untuk noda dan kotoran, gunakan pengelap skrin atau pembersih cermin mata pada skrin, dan sabun yang biasa digunakan di rumah atau tisu pengelap tanpa bahan peluntur untuk membersihkan bahagian belakang dan sisi. Untuk mendapatkan arahan tambahan tentang penjagaan dan pembersihan, lihat <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Untuk membasmi kuman pada peranti, termasuk skrin, anda boleh menggunakan tisu basah pembasmi kuman yang biasa digunakan di rumah atau tisu basah berasaskan 70% isopropil alkohol. Jangan gunakan tisu basah yang mengandungi bahan peluntur.</p>


<h3>Kerintangan habuk &amp; air</h3>


<p>Peranti anda direka bentuk untuk mematuhi rating perlindungan air dan habuk IP68 menurut piawaian IEC 60529 apabila peranti meninggalkan kilang tetapi peranti ini tidak kalis air atau kalis habuk. Kerintangan habuk dan air bukan keadaan yang kekal, dan lama-kelamaan akan berkurang atau hilang disebabkan oleh haus dan lusuh biasa, pembaikan peranti, perungkasan atau kerosakan. Sekiranya peranti anda terjatuh, ciri rintang debu atau air boleh terjejas. Kerosakan akibat cecair akan membatalkan jaminan. Jangan dedahkan peranti kepada cecair atau habuk kerana keadaan ini boleh mengakibatkan litar pintas dan/atau peranti menjadi terlampau panas. Pengecas peranti dan aksesori lain tidak berciri rintang debu atau air dan tidak boleh terdedah kepada unsur tersebut. Untuk mendapatkan maklumat lanjut, lawati <a href="g.co/pixel/water" rel="noopener" target="_blank">g.co/pixel/water</a>.</p>


<h3>Medan magnet</h3>


<p>Jangan letakkan apa-apa item yang mengandungi magnet atau yang sensitif terhadap kemagnetan, seperti kad kredit, kad bank, pita audio/video atau peranti memori bermagnet, berdekatan peranti ini atau penyambung kabel pengecas peranti, kerana anda boleh kehilangan maklumat yang disimpan pada item tersebut. Item yang mengandungi maklumat yang sensitif terhadap magnet perlu dijauhkan sekurang-kurangnya 2 inci (5 cm) dari peranti ini.</p>


<h2><a id="service" name="service"></a>Servis &amp; sokongan</h2>


<p>Pembaikan atau pengubahsuaian yang dilakukan tanpa kepakaran teknikal yang mencukupi boleh menyebabkan kerosakan kekal pada peranti atau mengakibatkan kecederaan. Google mengesyorkan anda mendapatkan bantuan profesional untuk apa-apa pembaikan peranti. Hubungi khidmat pelanggan untuk mengetahui pilihan servis alternatif.</p>


<p>Tertakluk pada keperluan undang-undang di rantau anda, jika anda menghantar peranti anda untuk diservis, anda mungkin menerima peranti gantian untuk menggantikan peranti asal anda dan item yang dihantar untuk pembaikan mungkin digantikan dengan item yang dibaharui daripada jenis yang sama dan bukannya dibaiki. Jika dibenarkan, komponen yang dibaharui mungkin digunakan untuk membaiki item yang rosak. Sekiranya item tersebut mampu mengekalkan data yang dijana oleh pengguna, maka pembaikan atau penggantian mungkin mengakibatkan kehilangan data. Untuk mendapatkan bantuan dan sokongan dalam talian, lawati <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Peranti anda mengandungi bateri ion litium boleh cas semula. Bateri ion litium ialah komponen yang boleh diguna habis dan akan merosot dari semasa ke semasa, menyebabkan pengurangan kapasiti bateri atau waktu jalan. Bateri dalam peranti anda direka bentuk untuk mengekalkan hingga 80% kapasiti untuk maksimum kira-kira 1,000 kitaran pengecasan. Jika anda mendapati penurunan dalam kapasiti bateri atau waktu jalan atau anda berpendapat bateri anda telah mencapai jumlah kitaran cas yang disebut di atas, kami mengesyorkan anda menggantikan bateri anda dengan menghubungi Google (pada <a href="http://g.co/pixel/contact" rel="noopener" target="_blank">g.co/pixel/contact</a>), penyedia perkhidmatan Google atau pakar pembaikan bebas.</p>


<h2><a id="regulatory" name="regulatory"></a>Maklumat kawal selia</h2>


<p>Maklumat kawal selia, pensijilan dan tanda pematuhan khusus untuk Pixel 9a boleh ditemukan pada peranti anda dalam bahagian <strong>Tetapan </strong> <img alt="and then" src="image1.png" width="18" height="18"> <strong> Perihal telefon </strong> <img alt="and then" src="image1.png" width="18" height="18"> <strong> Label kawal selia</strong>.</p>


<h3>Pernyataan pematuhan EMC</h3>


<p><strong>Penting:</strong> Peranti ini dan aksesori lain dalam kotak telah menunjukkan pematuhan terhadap Keserasian Elektromagnet (EMC) dalam keadaan yang termasuk penggunaan peranti persisian yang patuh dan kabel bertebat di antara komponen sistem. Anda perlu menggunakan peranti persisian yang patuh dan kabel bertebat di antara komponen sistem untuk mengurangkan kemungkinan gangguan kepada radio, televisyen dan peranti elektronik yang lain.</p>


<h4>Pematuhan RoHS</h4>


<p>Produk ini mematuhi Arahan 2011/65/EU Majlis dan Parlimen Eropah bertarikh 8 Jun 2011, berhubung dengan sekatan penggunaan bahan berbahaya tertentu dalam peralatan elektrik dan elektronik (RoHS) dan pindaannya.</p>


<h4><strong>REACH</strong></h4>


<p>REACH (Pendaftaran, Penilaian, Kebenaran dan Sekatan Kimia, EC No 1907/2006) ialah rangka kerja kawal selia bahan kimia EU. Google mematuhi semua keperluan peraturan itu dan kami komited untuk menyediakan maklumat tentang kehadiran Bahan Menimbulkan Kebimbangan Amat Tinggi (SVHC) REACH kepada pelanggan kami. Untuk mendapatkan maklumat, anda boleh menghubungi Google melalui Env-Compliance@google.com.</p>


<p>Pengilang: Google LLC 1600 Amphitheatre Parkway, Mountain View, CA 94043 United States.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Ireland.</p>


<h4>Arahan pengecas lazim</h4>


<p>Kuasa pengecas mestilah antara minimum 7.5 Watt yang diperlukan oleh peralatan radio dengan maksimum 27 Watt untuk mencapai kepantasan pengecasan maksimum.</p>


<p>Peranti ini menyokong protokol pengecasan USB Power Delivery “pengecasan pantas USB PD".</p>


<p><img alt="EMEA charger" src="image9.png"></p>


<h3><a id="sg" name="sg"></a>Maklumat kawal selia: Singapura</h3>


<div>
  <table width="144" border=”1”>
    <colgroup>
      <col width="144" />
    </colgroup>
    <tbody>
      <tr>
        <td>
        <p class="align-center" align="center"><strong>Mematuhi</strong></p>


        <p class="align-center" align="center"><strong>Piawaian IMDA</strong></p>


        <p class="align-center" align="center"><strong>DA107248 </strong></p>
        </td>
      </tr>
    </tbody>
  </table>
</div>


<h3><a id="my" name="my"></a>Maklumat kawal selia: Malaysia</h3>


<p><img alt="Malaysia" src="image10.png" width="122" height="122"></p>


<h2><a id="limited_warranty" name="limited_warranty">Jaminan terhad</a></h2>


<p>Jaminan terhad tersedia menerusi <a href="https://support.google.com/store/troubleshooter/3070579" rel="noopener" target="_blank">Pusat Jaminan Perkakasan Google</a>.</p>


<p>© 2025 Google LLC. Hak cipta terpelihara.</p>


<p>Pixel 9a, logo G, Google, Android dan tanda serta logo yang berkaitan ialah tanda dagangan Google LLC.</p>


<p>Wi-Fi® dan logo Wi-Fi ialah tanda dagangan Wi-Fi Alliance. Tanda kata dan logo Bluetooth® ialah tanda dagangan berdaftar milik Bluetooth SIG, Inc. Semua tanda dagangan lain merupakan milik pemilik masing-masing.</p>


<p>ENERGY STAR dan tanda ENERGY STAR ialah tanda dagangan berdaftar yang dimiliki oleh Agensi Perlindungan Alam Sekitar A.S.</p>


</html>
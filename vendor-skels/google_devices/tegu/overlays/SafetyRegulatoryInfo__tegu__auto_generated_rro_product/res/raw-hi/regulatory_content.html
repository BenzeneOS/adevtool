<html>
<h1>Pixel 9a की सुरक्षा और नियमों से जुड़ी गाइड</h1>


<h2><a name="product_info"></a>फ़ोन से जुड़ी जानकारी कहां मिलेगी</h2>


<p>इस गाइड में, सुरक्षा से जुड़े बुनियादी दिशा-निर्देशों की जानकारी दी गई है. ये दिशा-निर्देश, आपके फ़ोन के साथ मिलने वाली सुरक्षा और वारंटी की बुकलेट में भी दिए गए हैं. इस गाइड में आपके फ़ोन के बारे में सुरक्षा, नियमों के पालन, और वारंटी से जुड़ी अन्य जानकारी भी दी गई है.<br />
  <br />
  सुरक्षा और नियमों के पालन की जानकारी. इसके लिए, <a href="http://g.co/pixel/safety" rel="noopener" target="_blank">g.co/pixel/safety</a> पर क्लिक करें या <strong>सेटिंग </strong> <img alt="and then" src="image1.png" width="18" height="18"> <strong> फ़ोन के बारे में जानकारी </strong> <img alt="and then" src="image1.png" width="18" height="18"> <strong> सुरक्षा और नियमों से जुड़ी गाइड</strong> पर जाएं</p>


<p>आपने जिस देश में फ़ोन खरीदा है वहां मिलने वाली वारंटी की जानकारी और उसका दावा करने की प्रक्रिया के बारे में जानने के लिए, <a href="http://g.co/pixel/warranty" rel="noopener" target="_blank">g.co/pixel/warranty</a> पर क्लिक करें</p>


<p>[आपके फ़ोन के लिए, इलेक्ट्रॉनिक डिवाइसों पर लागू होने वाले नियमों का पालन करने से जुड़े लेबल देखने और स्पेसिफ़िक ऐब्ज़ॉर्पशन रेट (एसएआर) की वैल्यू जानने के लिए, <strong>सेटिंग </strong> <img alt="and then" src="image1.png" width="18" height="18"> <strong> फ़ोन के बारे में जानकारी </strong> <img alt="and then" src="image1.png" width="18" height="18"> <strong> नियमों के पालन की जानकारी</strong> पर जाएं</p>


<p>[ईको-डिज़ाइन (बिजली बचाने की परफ़ॉर्मेंस) की जानकारी के लिए, <a href="http://g.co/ecodesign" rel="noopener" target="_blank">g.co/ecodesign</a> पर जाएं</p>


<p>अपने फ़ोन के बारे में मदद पाने के लिए, <a href="https://support.google.com/pixelphone/" rel="noopener" target="_blank">g.co/pixelcare</a> पर जाएं</p>


<h2><a name="safety_warnings"></a>सुरक्षा से जुड़ी चेतावनियां</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>चेतावनी: डिवाइस का इस्तेमाल करने से पहले स्वास्थ्य और सुरक्षा से जुड़ी जानकारी को ज़रूर पढ़ें. इससे इन संभावित खतरों को कम करने में मदद मिलेगी: चोट लगना, असुविधा होना, प्रॉपर्टी का नुकसान, डिवाइस, ऐक्सेसरी या कनेक्ट किए गए डिवाइसों को होने वाला नुकसान वगैरह</strong></td>
    </tr>
  </tbody>
</table>


<h3>फ़ोन के रखरखाव का सही तरीका</h3>


<p>अपने फ़ोन का इस्तेमाल सावधानी से करें. फ़ोन को खोलने, गिराने, मोड़ने, जलाने, कुचलने या छेद करने पर, फ़ोन और उसकी बैटरी को नुकसान पहुंच सकता है. अगर आपके फ़ोन को किसी तरह का नुकसान हुआ है या उसका कैबिनेट या स्क्रीन टूट गई है, तो फ़ोन का इस्तेमाल न करें. टूटा-फूटा फ़ोन इस्तेमाल करने से, फ़ोन ज़्यादा गर्म हो सकता है या आपको चोट लग सकती है. अपने फ़ोन को पानी या दूसरी तरल चीज़ों से दूर रखें. इससे शॉर्ट सर्किट हो सकता है या फ़ोन ज़्यादा गर्म हो सकता है. अगर आपका फ़ोन भीग जाता है, तो उसे सुखाने के लिए किसी मशीन वगैरह का इस्तेमाल न करें.</p>


<p>आपका फ़ोन 32°F से 95°F (0°C और 35°C) के तापमान के बीच सबसे अच्छी तरह काम करता है. हालांकि, इसे -4°F से 113°F (-20°C से 45°C) के बीच के तापमान में ही रखा जाना चाहिए. फ़ोन को वहां न रखें जहां तापमान 113°F (45°C) से ज़्यादा हो सकता है. जैसे: फ़ोन कार के डैशबोर्ड पर या हीटिंग वेंट के पास रखा हो, तो ज़्यादा तापमान की वजह से फ़ोन की बैटरी ज़्यादा गर्म हो सकती है या उसमें आग लग सकती है. अपने फ़ोन को गर्म चीज़ों से दूर रखें और ऐसी जगह पर न रखें जहां उस पर सीधी धूप पड़ रही हो. अगर आपका फ़ोन चार्ज होते समय ज़्यादा गर्म हो जाता है, तो उसे चार्जिंग से हटा दें. इसके बाद, उसे किसी ठंडी जगह पर ले जाएं और तब तक इस्तेमाल न करें, जब तक वह ठंडा न हो जाए. आपका फ़ोन इस तरह से डिज़ाइन किया गया है कि यह 16,404 फ़ीट (5,000 मीटर) तक की ऊंचाई पर भी अच्छी तरह से काम कर सकता है.</p>


<p>गेम खेलने, वीडियो बनाने, फ़्लैशलाइट सेटिंग का इस्तेमाल करने, वर्चुअल रिएलिटी या ऑगमेंटेड रिएलिटी (एआर) से जुड़ी सुविधाएं जैसे कुछ खास मोड में फ़ोन इस्तेमाल करने पर, आपका फ़ोन सामान्य से ज़्यादा गर्म हो सकता है. इस वजह से हो सकता है कि आपका फ़ोन, कम पावर वाले मोड में काम करे या कुछ देर के लिए बंद हो जाए. इन मोड का इस्तेमाल करते समय ज़्यादा सावधानी बरतें. फ़ोन के लंबे समय तक गर्म चीज़ों के संपर्क में रहने से जुड़े जोखिमों के बारे में ज़्यादा जानकारी के लिए, कृपया इस लेख में "लंबे समय तक गर्म चीज़ों के संपर्क में रहने से जुड़े जोखिम" सेक्शन देखें.</p>


<h3>मरम्मत और ग्राहक सेवा के बारे में जानकारी</h3>


<p>हम लोगों को फ़ोन खुद ठीक करने का सुझाव नहीं देते. अगर आप वयस्क हैं और आपको इलेक्ट्रॉनिक डिवाइसों को सुरक्षित तरीके से ठीक करने की तकनीकी जानकारी है, तभी ऐसा करें. फ़ोन को खुद ठीक करने की कोशिश करने पर, यह माना जाएगा कि आप ऐसा करने से जुड़े जोखिमों से भी वाक़िफ़ हैं. फ़ोन को ठीक करते समय सावधानी बरतें. फ़ोन को खोलने और/या उसे ठीक करने के दौरान, आपको बिजली का झटका लग सकता है, फ़ोन को नुकसान पहुंच सकता है, आग लग सकती है, आपको चोट लग सकती है या इसी तरह के अन्य खतरे भी हो सकते हैं. फ़ोन को खोलने से, पानी से बचने की उसकी क्षमता खत्म हो सकती है. साथ ही, आपको चोट लग सकती है या फ़ोन को नुकसान हो सकता है. उदाहरण के लिए, डिवाइस खोलने पर इसमें मौजूद लेज़र में खराबी आ सकती है और इसकी न दिखने वाली खतरनाक लेज़र किरणें आपको नुकसान पहुंचा सकती हैं.</p>


<p>अगर आपका फ़ोन ठीक से काम न करे या टूट जाए, तो ग्राहक सेवा से संपर्क करें. ज़्यादा जानकारी के लिए, <a href="https://support.google.com/pixelphone/" rel="noopener" target="_blank">g.co/pixelcare</a> पर जाएं.</p>


<h3>चार्जिंग</h3>


<p>ध्यान रखें कि इस्तेमाल या चार्ज करते समय, फ़ोन और इसका पावर अडैप्टर खुली जगह पर हो. खराब केबल या पावर अडैप्टर का इस्तेमाल करने या नमी होने पर चार्ज करने से आग लग सकती है, बिजली का झटका लग सकता है या आपको चोट भी लग सकती है. इससे फ़ोन या आस-पास की दूसरी चीज़ों को भी नुकसान पहुंच सकता है. फ़ोन गीला होने पर उसे चार्ज न करें. अपने फ़ोन को ऐसी जगह चार्ज करने से बचें जहां उस पर सीधी धूप पड़ रही हो.</p>


<p>इस बात का ध्यान रखें कि फ़ोन चार्ज करते समय, पावर अडैप्टर उसके करीब के सॉकेट में लगा हो, ताकि तार में खिंचाव न हो. अगर पावर सॉकेट में, यह पावर अडैप्टर या कोई दूसरा प्लग या पावर अडैप्टर आसानी से नहीं घुस पा रहा हो, तो ज़बरदस्ती न करें. पावर अडैप्टर को पावर सॉकेट से निकालने के लिए, चार्जिंग केबल को न खींचें. सीधे अडैप्टर को सॉकेट से निकाल लें. केबल को न तो मोड़ें और न ही दबाएं. साथ ही, कनेक्टर को ज़बरदस्ती किसी पोर्ट में घुसाने की कोशिश न करें. अगर चार्ज करते समय आपको चार्जर हटाने का मैसेज मिलता है, तो चार्जिंग डिवाइस या पावर अडैप्टर को निकाल दें. फ़ोन को फिर से चार्ज करने से पहले, यह पक्का कर लें कि चार्जिंग केबल कनेक्टर और फ़ोन का चार्जिंग पोर्ट, दोनों सूखे और पूरी तरह से साफ़ हों.</p>


<p>फ़ोन को, उसके साथ मिली केबल या उसके साथ काम करने वाली ऐसी चार्जिंग ऐक्सेसरी से ही चार्ज करें जो Google Store पर या Google से अधिकृत रीसेलर के पास उपलब्ध हों. साथ ही, यह भी देख लें कि ऐक्सेसरी पर Google का "made for" बैज मौजूद हो. इस फ़ोन को ऐसे AC अडैप्टर के साथ इस्तेमाल करना चाहिए जिसे आईईसी 60950-1 के मुताबिक सीमित पावर सप्लाई आउटपुट के लिए सर्टिफ़ाई किया गया हो या आईईसी 62368-1 के तहत PS2 के तौर पर प्रमाणित किया गया हो. साथ ही, यह आईईईई 1725 मानक के तहत तय सीटीआईए सर्टिफ़िकेशन रिक्वायरमेंट्स फ़ॉर बैटरी सिस्टम कंप्लायंस के मुताबिक भी हो. इसे इतनी कैपेसिटी के AC अडैप्टर के साथ इस्तेमाल किया जा सकता है: ज़्यादा से ज़्यादा 3 ऐंपियर के 5 वोल्ट डीसी आउटपुट वाले पावर अडैप्टर और ज़्यादा से ज़्यादा 3 ऐंपियर के 9 वोल्ट डीसी आउटपुट वाले यूएसबी पीडी अडैप्टर. चार्जिंग के लिए सही ऐक्सेसरी का इस्तेमाल न करने पर, बिजली का झटका या आग भी लग सकती है. इसके अलावा, आपको चोट लग सकती है और आपके फ़ोन या आस-पास की अन्य चीज़ों को भी नुकसान पहुंच सकता है.</p>


<h3>तार के बिना चार्ज करने (वायरलेस चार्जिंग) से जुड़ी सावधानियां</h3>


<p>आपका फ़ोन Qi के हिसाब से बने या Google की मंज़ूरी वाले वायरलेस चार्जर से चार्ज हो सकता है. वायरलेस चार्जर और अपने फ़ोन के बीच, मैग्नेटिक या मेटल की कोई चीज़ न रखें. इससे वह गर्म हो सकती है या फ़ोन को चार्ज करने में समस्या आ सकती है. उदाहरण के लिए, सिक्के, गहने, सिम ट्रे टूल, और क्रेडिट कार्ड. अगर आपके फ़ोन का केस, मेटल का बना है या उसमें चुंबक लगा है, तो वायरलेस चार्जिंग के पहले केस को निकाल दें. ऐसा नहीं करने से, फ़ोन या चार्जर सामान्य से ज़्यादा गर्म हो सकता है या फ़ोन को चार्ज करने में समस्या आ सकती है.</p>


<h3>लंबे समय तक गर्म चीज़ों के संपर्क में रहने के जोखिम</h3>


<p>फ़ोन और उसका चार्जर, सामान्य इस्तेमाल के दौरान थोड़े गर्म हो जाते हैं. इन्हें तय मानकों और पाबंदियों के हिसाब से बनाया गया है, ताकि ये ज़्यादा गर्म न हों. फ़ोन को इस्तेमाल या चार्ज करने पर, उसे लंबे समय तक त्वचा के संपर्क में न रखें. ज़्यादा देर तक गर्म चीज़ों के संपर्क में रहने पर, आपको परेशानी या जलन महसूस हो सकती है. अपने फ़ोन या पावर अडैप्टर को पास रखकर न सोएं. साथ ही, उन्हें कंबल या तकिये से न ढकें. अगर आपको त्वचा पर गर्मी का जल्दी एहसास नहीं हो पाता है, तो इस समस्या के बारे में ज़्यादा सतर्क रहें. अगर आपका फ़ोन सामान्य से ज़्यादा या बहुत ज़्यादा गर्म महसूस हो, तो उसे इस्तेमाल न करें.</p>


<h3>बच्चों की सुरक्षा</h3>


<p>यह फ़ोन कोई खिलौना नहीं है. आपके फ़ोन में (या इसके साथ मिलने वाली ऐक्सेसरी में) छोटे-छोटे पुर्ज़े, प्लास्टिक, केबल, कांच या धातु की बनी चीज़ें, और तेज़ धार वाले पुर्ज़े लगे हो सकते हैं. इनसे चोट लग सकती है या गले में फंसने पर दम भी घुट सकता है. कॉर्ड और केबल से बच्चों का दम घुट सकता है. फ़ोन और इसके साथ मिलने वाली ऐक्सेसरी (कॉर्ड और केबल शामिल है) को बच्चों की पहुंच से तीन फ़ुट (0.9 मीटर) से ज़्यादा की दूरी पर रखें. बच्चों को फ़ोन और इसके साथ मिलने वाली ऐक्सेसरी के साथ न खेलने दें. इससे वे खुद को या दूसरों को चोट पहुंचा सकते हैं. इसके अलावा, उनसे गलती से फ़ोन खराब भी हो सकता है. अगर बच्चे छोटे पुर्ज़े निगल लें या उन्हें कोई चोट आ जाए, तो उन्हें तुरंत डॉक्टर के पास ले जाएं.</p>


<h3>सुनने में समस्या</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>लंबे समय तक तेज़ आवाज़ या संगीत सुनने से, आपके कान कमज़ोर हो सकते हैं. कानों को किसी तरह के नुकसान से बचाने के लिए, लंबे समय तक तेज़ आवाज़ में सुनने से बचें. लगातार तेज़ आवाज़ और बैकग्राउंड वाला शोर सुनते रहने पर, तेज़ आवाज़ भी धीमी लगने लगती है. हेडफ़ोन या ईयरफ़ोन इस्तेमाल करने से पहले जांच लें कि उसकी आवाज़ कितनी है.</td>
    </tr>
  </tbody>
</table>


<h3>बैटरी</h3>


<p>इस फ़ोन में रीचार्ज हो सकने वाली लिथियम-आयन बैटरी है. यह एक संवेदनशील कॉम्पोनेंट है. इसके टूटने-फूटने से आपको नुकसान पहुंच सकता है. Google, आपको सुझाव देता है कि फ़ोन की मरम्मत के लिए किसी पेशेवर की मदद लें. साथ ही, अगर आपके इलाके में Google से मुहैया कराए जाने वाले पार्ट उपलब्ध हैं, तो उनका इस्तेमाल करें. हम लोगों को फ़ोन खुद ठीक करने का सुझाव नहीं देते. अगर आप वयस्क हैं और आपको इलेक्ट्रॉनिक डिवाइसों को सुरक्षित तरीके से ठीक करने की तकनीकी जानकारी है, तभी ऐसा करें. इसमें बैटरी को हटाना और/या बदलना शामिल है. फ़ोन को खुद ठीक करने की कोशिश करने पर, यह माना जाएगा कि आप ऐसा करने से जुड़े जोखिमों से भी वाक़िफ़ हैं. फ़ोन को ठीक करते समय सावधानी बरतें. फ़ोन को खोलने और/या उसे ठीक करने के दौरान, आपको बिजली का झटका लग सकता है, फ़ोन को नुकसान पहुंच सकता है, आग लग सकती है, आपको चोट लग सकती है या इसी तरह के अन्य खतरे भी हो सकते हैं. बैटरी बदलने के लिए, Google या सेवा देने के लिए Google से मिली मंज़ूरी वाली कंपनी से संपर्क करें. इसके अलावा, फ़ोन ठीक करने वाले किसी अन्य पेशेवर की मदद ली जा सकती है. इसके अलावा, फ़ोन ठीक करने वाले किसी ऐसे पेशेवर की भी मदद ली जा सकती है जो Google से जुड़ा न हो. संपर्क जानकारी के लिए, <a href="https://g.co/pixel/contact" rel="noopener" target="_blank">g.co/pixel/contact</a> पर जाएं.</p>


<p>इस डिवाइस की बैटरी को ज़रूरी सर्टिफ़िकेट मिले हुए हैं. इसके अलावा, बैटरी आईईईई 1725 मानक के मुताबिक भी है.</p>


<h3>फ़ोन, बैटरी, और ऐक्सेसरी को नष्ट, ट्रांसपोर्ट, और रीसाइकल करना</h3>


<p>अपने डिवाइस, बैटरी, और उसके साथ मिली अन्य ऐक्सेसरी को पर्यावरण के स्थानीय नियमों के हिसाब से ही नष्ट करें. साथ ही, इन चीज़ों को कहीं ले जाते समय परिवहन से जुड़े स्थानीय नियमों का पालन करें. उसे गलत तरीके से ट्रांसपोर्ट न करें या घरेलू कचरे में न डालें. गलत तरीके से नष्ट करने या ट्रांसपोर्ट करने पर, आग लग सकती है या धमाका हो सकता है. इसके अलावा, अन्य खतरे भी हो सकते हैं. इसे न तो खोलें, न कुचलें, 113°F (45°C) से ज़्यादा तापमान में नहीं रखें या जलाएं नहीं. अपने फ़ोन और ऐक्सेसरी को रीसाइकल करने के बारे में ज़्यादा जानकारी के लिए, <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a> पर जाएं.</p>


<h3>पर्यावरण से जुड़ी पाबंदियां</h3>


<p>अपने फ़ोन के पुर्ज़ों या सर्किट को नुकसान से बचाने के लिए, फ़ोन या इसकी ऐक्सेसरी को धूल भरी, धुएं वाली, गीली या गंदी जगहों या चुंबकीय क्षेत्र के आस-पास इस्तेमाल न करें और न ही ऐसी जगहों पर रखें. फ़ोन को गर्म चीज़ों से दूर रखें और उस पर सीधी धूप पड़ने से बचाएं. अपने डिवाइस को गाड़ी के अंदर या ऐसी जगहों पर न रखें जहां तापमान 113° F (45° C) से ज़्यादा हो. उदाहरण के लिए, कार के डैशबोर्ड पर, खिड़की की चौखट पर या किसी हीटिंग वेंट के पास. इसके अलावा, इसे ऐसे कांंच के पीछे न रखें जिस पर लंबे समय तक, सीधी धूप या तेज़ पराबैंगनी किरणें पड़ती हों. इससे, डिवाइस को नुकसान पहुंच सकता है और बैटरी ज़्यादा गर्म हो सकती है. साथ ही, आग लगने या विस्फोट होने का खतरा भी होता है.</p>


<h3>विस्फोट वाली जगह</h3>


<p>जिन जगहों पर जल्दी आग पकड़ने वाली या विस्फोटक चीज़ें रखी जाती हैं वहां अपना फ़ोन चार्ज या इस्तेमाल न करें. ऐसी जगहों पर न तो उसे रखें और न ही ले जाएं. उदाहरण के लिए, गैस स्टेशन, फ़्यूल डिपो या केमिकल प्लांट. जिन जगहों पर धमाके वाले काम चल रहे हों वहां अपना डिवाइस इस्तेमाल न करें. साथ ही, धमाका होने की संभावना वाली जगहों पर भी इसका इस्तेमाल न करें. जैसे, ईंधन भरने की जगह, ईंधन के भंडार, जहाज़ों के सबसे निचले हिस्से, ईंधन या केमिकल ट्रांसफ़र करने की जगह या उन्हें स्टोर करके रखने की जगह हो सकती हैं. इसके अलावा, ऐसी जगहें जहां हवा में केमिकल या अनाज, धूल या धातु के कण मौजूद हों. ऐसी जगहों पर चिंगारी से धमाका होने या आग लगने का खतरा होता है. इससे आपको गंभीर चोट लग सकती है या मौत भी हो सकती है. जहां इस तरह के खतरे हो सकते हैं वहां दी गई सभी सूचनाओं और संकेतों का पालन करें.</p>


<h3>नेविगेशन</h3>


<p>आपका फ़ोन, मैप करने और नेविगेट करने की सेवाओं को ऐक्सेस कर सकता है. इन सेवाओं के लिए, जगह की जानकारी और डेटा कनेक्शन उपलब्ध होना ज़रूरी है. हालांकि, हो सकता है कि ये सेवाएं हर जगह और हर समय उपलब्ध न हों. मैप और रास्ते की जानकारी गलत भी हो सकती है. ऐसा हो सकता है कि असल हालात, मैप, डेटा, ट्रैफ़िक की जानकारी, रास्तों, कॉन्टेंट, और अन्य नतीजों से अलग हों. रास्तों को ध्यान से देखें. ट्रैफ़िक के सभी नियमों, कानूनों, और संकेतों का पालन करें. मैप और नेविगेट करने की सेवाओं का इस्तेमाल अपनी सूझ-बूझ, विवेक, और जिम्मेदारी से करें. इन सेवाओं के इस्तेमाल और इसकी वजह से मिलने वाले नतीजों की ज़िम्मेदारी हर बार आपकी होगी. एआर (ऑगमेंटेड रिएलिटी) के ज़रिए नेविगेशन के लिए, Google Street View की अप-टू-डेट तस्वीरों और सूरज की तेज़ रोशनी की ज़रूरत होती है. यह सुविधा भारत में उपलब्ध नहीं है.</p>


<h3>ध्यान बंटना</h3>


<p>कुछ खास तरह के काम करते समय फ़ोन का इस्तेमाल करने पर, आपका ध्यान बंट सकता है. यह आपके या दूसरों के लिए खतरनाक हो सकता है. कोई मशीन, साइकल या वाहन चलाते समय, दुर्घटना के जोखिम को कम करने के लिए, अपने फ़ोन का इस्तेमाल न करें. ज़्यादातर देशों में, वाहन चलाते समय फ़ोन का इस्तेमाल करना जुर्म है. इसके अलावा, कोई भी ऐसा काम करते समय अपना फ़ोन इस्तेमाल न करें जिसमें किसी चूक से बड़ा नुकसान हो सकता है. मोबाइल फ़ोन, हेडफ़ोन, और हेलमेट के इस्तेमाल से जुड़े स्थानीय कानूनों का पालन करें.</p>


<h3><a id="radio_frequency_interface" name="radio_frequency_interface"></a>रेडियो फ़्रीक्वेंसी एनर्जी से संपर्क</h3>


<p>इस डिवाइस की जांच के बाद, पाया गया है कि यह रेडियो तरंगों के निकलने से जुड़ी ज़रूरी कानूनी शर्तों को पूरा करता है. साथ ही, इसे इस तरह से बनाया और डिज़ाइन किया गया है कि इससे तय सीमा से ज़्यादा रेडियो फ़्रीक्वेंसी (आरएफ़) एनर्जी न निकले.</p>


<p>जिन देशों में स्पेसिफ़िक ऐब्ज़ॉर्पशन रेट (एसएआर) की सीमा 1 ग्राम टिशू पर औसतन 1.6 वॉट/कि॰ग्रा॰ तय की गई है वहां इस डिवाइस को सिर से सटाकर इस्तेमाल करते समय, एसएआर की ज़्यादा से ज़्यादा वैल्यू 1.19 वॉट/कि॰ग्रा॰ होती है. साथ ही, डिवाइस को शरीर से 1.0 से॰मी॰ (0.4 इंच) दूर रखकर इस्तेमाल करने पर, यह वैल्यू ज़्यादा से ज़्यादा 0.99 वॉट/कि॰ग्रा॰ होती है. जिन देशों में स्पेसिफ़िक ऐब्ज़ॉर्पशन रेट (एसएआर) की सीमा 10 ग्राम टिशू पर औसतन 2.0 वॉट/कि॰ग्रा॰ तय की गई है वहां इस डिवाइस को सिर से सटाकर इस्तेमाल करते समय, एसएआर की ज़्यादा से ज़्यादा वैल्यू 0.99 वॉट/कि॰ग्रा॰ होती है. साथ ही, डिवाइस को शरीर से 0.5 से॰मी॰ (0.2 इंच) दूर रखकर इस्तेमाल करने पर, यह वैल्यू ज़्यादा से ज़्यादा 1.39 वॉट/कि॰ग्रा॰ होती है.</p>


<p>अपने फ़ोन में ऊपर दिए गए देशों में लागू की गई एसएआर वैल्यू देखी जा सकती है. इसके लिए, <strong>सेटिंग </strong> <img alt="and then" src="image1.png" width="18" height="18"> <strong> फ़ोन के बारे में जानकारी </strong> <img alt="and then" src="image1.png" width="18" height="18"> <strong> नियमों के पालन की जानकारी</strong> पर जाएं.</p>


<p>रेडियो फ़्रीक्वेंसी (आरएफ़) एनर्जी से संपर्क को कम करने के लिए, बोलकर इस्तेमाल करने वाले विकल्प को आज़माएं. उदाहरण के लिए, फ़ोन में मौजूद स्पीकरफ़ोन, हेडफ़ोन या इसी तरह के अन्य ऐक्सेसरी. पक्का करें कि फ़ोन के साथ मिलने वाली अन्य ऐक्सेसरी, जैसे कि फ़ोन का केस और इसका होल्स्टर, मेटल से बने हुए न हों. दूरी से जुड़ी ज़रूरी शर्तें पूरी करने के लिए, फ़ोन को अपने शरीर से सुरक्षित दूरी पर रखें.</p>


<div class="no-margin">आपको एसएआर के बारे में ज़्यादा जानकारी, नीचे दी गई वेबसाइटों पर मिलेगी:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>रेडियो फ़्रीक्वेंसी में आने वाली रुकावट</h3>


<p>मोबाइल नेटवर्क या वाई-फ़ाई जैसी वायरलेस टेक्नोलॉजी के इस्तेमाल पर रोक लगाने वाले नियमों का पालन करें. आपके फ़ोन को रेडियो फ़्रीक्वेंसी एनर्जी पर कंट्रोल रखने वाले नियमों को ध्यान में रखकर डिज़ाइन किया गया है. इसके बाद भी, वायरलेस डिवाइसों का इस्तेमाल करने से अन्य इलेक्ट्रॉनिक उपकरण को नुकसान हो सकता है. जैसे- हवाई जहाज़ के डिवाइस. हवाई जहाज़ में सफ़र करते समय या उड़ान भरने से पहले, एयरलाइन के निर्देशों के मुताबिक ही अपने फ़ोन का इस्तेमाल करें. हवाई जहाज़ में फ़ोन इस्तेमाल करने से, उसके वायरलेस नेटवर्क में रुकावट आ सकती है, उड़ान में खतरा हो सकता है या ऐसा करना गैरकानूनी हो सकता है. हालांकि, अपने फ़ोन को फ़्लाइट मोड में इस्तेमाल किया जा सकता है.</p>


<h3>आपातकालीन स्थिति में संपर्क करने से जुड़ी जानकारी</h3>


<p>आपातकालीन स्थिति में किसी से संपर्क करने के लिए, सिर्फ़ वायरलेस फ़ोन पर निर्भर न रहें. यह डिवाइस, रेडियो सिग्नल का इस्तेमाल करता है. इसलिए, यह गारंटी नहीं दी जा सकती कि हर तरह के हालात में यह कनेक्ट रह पाएगा. साथ ही, आपका फ़ोन रीचार्ज होने वाली बैटरी से चलता है. बैटरी, ज़्यादा समय तक इस्तेमाल होने, तापमान में बदलाव होने, टूट-फूट या दूसरी वजहों से खराब हो सकती है. आपातकालीन स्थिति में किसी से संपर्क करने के लिए, सिर्फ़ वायरलेस फ़ोन पर निर्भर न रहें. कुछ जगहों पर आपातकालीन जानकारी, वायरलेस नेटवर्क पर भेजी जाती है. हालांकि, यह ज़रूरी नहीं कि आपको अपने फ़ोन पर हमेशा यह जानकारी मिल पाए. इस तरह की जानकारी का मिलना या न मिलना, इंटरनेट की उपलब्धता या अन्य चीज़ों पर निर्भर करता है. ऐसा हो सकता है कि कुछ सुविधाएं और आपातकालीन जानकारी या कॉल और मैसेज करने की सुविधा का ऐक्सेस सभी इलाकों या भाषाओं में मौजूद न हो. फ़ोन की स्क्रीन लॉक होने पर, आपातकालीन कॉल करने के लिए, पावर बटन और आवाज़ तेज़ करने वाले बटन को एक साथ दबाकर रखें. ऐसा करने पर, आपातकालीन कॉल करने के लिए स्क्रीन पर बटन दिखने लगेगा. इस बटन को दबाकर आपातकालीन कॉल करें.</p>


<h3>मेडिकल डिवाइस में रुकावट</h3>


<p>आपका डिवाइस, रेडियो फ़्रीक्वेंसी और ऐसे अन्य कॉम्पोनेंट का इस्तेमाल करता है जो इलेक्ट्रोमैग्नेटिक फ़ील्ड बनाते हैं और जिनमें चुंबक होता है. ये इलेक्ट्रोमैग्नेटिक फ़ील्ड और चुंबक, पेसमेकर और शरीर में लगे अन्य मेडिकल डिवाइसों के लिए समस्या पैदा कर सकते हैं. फ़ोन और उसके चार्जर को हमेशा मेडिकल डिवाइस से सुरक्षित दूरी पर रखें. अगर किसी मेडिकल डिवाइस के साथ या इसके आस-पास अपने Google डिवाइस को इस्तेमाल करने के बारे में आपका कोई सवाल है, तो फ़ोन का इस्तेमाल करने से पहले अपने डॉक्टर या अस्पताल से संपर्क करें. अगर आपको लगता है कि आपका फ़ोन, शरीर में लगे मेडिकल डिवाइस के काम में रुकावट डाल रहा है, तो फ़ोन को बंद कर दें. मेडिकल डिवाइस से जुड़ी ज़रूरी जानकारी के लिए, अपने डॉक्टर से संपर्क करें.</p>


<h3>आपातकालीन कॉल</h3>


<p>यह फ़ोन, रेडियो सिग्नल पर काम करता है. इस पर हर समय नेटवर्क कनेक्शन मिलने की गारंटी नहीं होती. आपातकालीन स्थिति में किसी से संपर्क करने के लिए, सिर्फ़ वायरलेस फ़ोन के भरोसे न रहें. फ़ोन की स्क्रीन लॉक होने पर, आपातकालीन कॉल करने के लिए, पावर बटन को दबाकर रखें. ऐसा करने से, आपातकालीन कॉल करने के लिए इस्तेमाल होने वाला बटन स्क्रीन पर दिखेगा. इस बटन को दबाकर आपातकालीन कॉल करें.</p>


<h3>बच्चों की सुरक्षा</h3>


<p>आपका फ़ोन कोई खिलौना नहीं है. आपके फ़ोन में (या इसके साथ मिलने वाले सामान में) छोटे-छोटे पुर्ज़े, प्लास्टिक, केबल, और तेज़ धार वाले पुर्ज़े लगे होते हैं. इनसे चोट लग सकती है या गले में अटकने पर दम घुट सकता है. अपने फ़ोन और इसके साथ मिलने वाली ऐक्सेसरी को छोटे बच्चों की पहुंच से दूर रखें. इनसे वे खुद को या दूसरों को चोट पहुंचा सकते हैं. इसके अलावा, उनसे गलती से फ़ोन खराब भी हो सकता है. अगर बच्चे छोटे पुर्ज़े निगल लें, तो उन्हें तुरंत डॉक्टर के पास ले जाएं.</p>


<h3>पर्यावरण की सुरक्षा</h3>


<p>अपने फ़ोन को ऐसी जगहों पर न इस्तेमाल करें, न रखें या न ही ले जाएं जहां विस्फोटक या ऐसे पदार्थ रखे जाते हैं जिनमें जल्दी आग पकड़ने का खतरा होता है. जैसे, पेट्रोल पंप, फ़्यूल डिपो या केमिकल प्लांट. अपना फ़ोन ऐसी जगहों पर इस्तेमाल न करें जहां विस्फोट से जुड़े काम चल रहे हों या धमाके की आशंका हो. जैसे, ऐसी जगह जहां वाहनों में ईंधन भरा जाता हो, ईंधन रखने की जगह, जहाज़ों के सबसे निचले हिस्से, ऐसी जगह जहां ईंधन या केमिकल रखे जाते हैं या उन्हें एक से दूसरी जगह ले जाने का काम होता है. फ़ोन का इस्तेमाल उन जगहों पर भी न करें जहां हवा में ज़्यादा मात्रा में केमिकल या कण (जैसे, अनाज, धूल या धातु के कण) फैले हों. ऐसी जगहों पर चिंगारी से धमाका होने या आग लगने का खतरा होता है. इससे, गंभीर चोट लग सकती है या मौत भी हो सकती है. इसलिए, जोखिम की आशंका वाली ऐसी जगहों या इलाकों में खतरे को लेकर दी गई सभी सूचनाओं और संकेतों को ध्यान से देखें. अपने फ़ोन को गाड़ी के अंदर या ऐसी जगहों पर न छोड़ें जहां तापमान 60°C (140°F) से ज़्यादा हो सकता है. उदाहरण के लिए, कार के डैशबोर्ड पर, खिड़की के पास या किसी हीटिंग वेंट के पास. इसके अलावा, फ़ोन को गाड़ी के शीशे के पीछे तब न रखें, जब वहां लंबे समय तक सीधी धूप या तेज़ पराबैंगनी किरणें पड़ रही हों. इससे फ़ोन को नुकसान पहुंच सकता है, बैटरी ज़्यादा गर्म हो सकती है या आग लगने या धमाके का खतरा हो सकता है.</p>


<h3>अस्पताल</h3>


<p>अगर अस्पताल, क्लिनिक या स्वास्थ्य सेवाएं देने वाली जगहों पर आपसे वायरलेस डिवाइस बंद करने का अनुरोध किया जाए, तो ऐसा ज़रूर करें. ये अनुरोध इसलिए किए जाते हैं, ताकि वहां मौजूद संवेदनशील मेडिकल डिवाइसों के काम में कोई रुकावट न आए.</p>


<h3>फ़ोन में मौजूद स्वास्थ्य से जुड़ी सुविधाएं</h3>


<p>आपका फ़ोन कोई मेडिकल डिवाइस नहीं है. साथ ही, इसमें मौजूद फ़िटनेस से जुड़े ऐसे ऐप्लिकेशन या सुविधाएं भी मेडिकल डिवाइस नहीं हैं जो आपकी सेहत को ठीक रखने, सोने, कसरत करने, और धड़कन की दर का पता करने में मदद करते हैं. इनका मकसद सिर्फ़ जानकारी देना है. इनमें से किसी को भी मेडिकल डिवाइस तभी माना जा सकता है, जब उस पर साफ़ तौर पर ऐसा लिखा हो. इन्हें बीमारी या ऐसी ही किसी दूसरी स्थिति की पहचान करने के लिए डिज़ाइन नहीं किया गया है. इसके अलावा, इन्हें बीमारी से बचाने, उस पर नज़र रखने, उसके इलाज या रोकथाम के लिए भी नहीं बनाया गया है.</p>


<h3>एलईडी</h3>


<p>आपके डिवाइस पर दिखने वाली एलईडी, आईईसी 62471 में दी गई ज़रूरी शर्तों के हिसाब से सुरक्षित हैं. ये शर्तें, आम तौर पर होने वाली स्थितियों के हिसाब से हैं. हालांकि, यह सुझाव दिया जाता है कि आप एलईडी लाइट की रोशनी को किसी व्यक्ति की आंखों पर न डालें.</p>


<h3>त्वचा पर जलन महसूस होना</h3>


<p>कुछ लोगों को निकल जैसे मटीरियल से परेशानी हो सकती है. ये मटीरियल ऐसे डिवाइस में मौजूद होते हैं जो लंबे समय तक त्वचा के संपर्क में रहते हैं. अगर आपको भी त्वचा के उन हिस्सों में जलन महसूस हो जिससे आपका फ़ोन अक्सर संपर्क में रहता है, तो फ़ोन का इस्तेमाल बंद कर दें और किसी डॉक्टर से सलाह लें.</p>


<h3>स्वास्थ्य से जुड़ी समस्याएं</h3>


<p>फ़ोन इस्तेमाल करने वाले कुछ लोगों को सिर दर्द, दौरे, थकावट, बेहोशी, आंखों में तनाव, थकान या आंखों में सूखेपन की समस्या हो सकती है. ऐसा आंखों के सामने रोशनी की चमक या चमकीली चीज़ों, जैसे कि फ़्लैश लाइट, चमकदार पैटर्न या डिसप्ले वाली इलेक्ट्रॉनिक चीज़ों के इस्तेमाल की वजह से होता है. ऐसे लक्षण उन लोगों में देखे जा सकते हैं जिन्हें पहले कभी इस तरह की समस्याएं नहीं रही हैं. ऐसा हो सकता है कि आपको दौरे पड़ने, बेहोशी आने या मिर्गी की समस्या हो या कोई अन्य बीमारी हो. इनके अलावा, ऐसा भी हो सकता है कि आपको असहज महसूस हो रहा हो और आपको लगता हो कि ऐसा फ़ोन का इस्तेमाल करने की वजह से हो रहा है. ऐसे में फ़ोन का इस्तेमाल करने से पहले डॉक्टर की सलाह लें. अगर आपको लगता है कि फ़ोन का इस्तेमाल करने की वजह से आपको सिर दर्द, बेहोशी या दौरा पड़ने जैसी कोई समस्या हो रही है, तो फ़ोन का इस्तेमाल तुरंत बंद कर दें और डॉक्टर से संपर्क करें.</p>


<h3>मांसपेशियों, हड्डियों, और जोड़ों की बीमारियां</h3>


<p>फ़ोन की स्क्रीन पर टाइप, टैप या स्वाइप करने जैसी बार-बार की जाने वाली गतिविधियां न करें. इनकी वजह से, आपके हाथों, उंगलियों, कलाइयों, बांहों, कंधों या शरीर के दूसरे हिस्सों में दर्द या असहजता महसूस हो सकती है. अगर आपको इन गतिविधियों से कोई परेशानी होती है, तो फ़ोन का इस्तेमाल करना बंद कर दें और अपने डॉक्टर से सलाह लें.</p>


<h3>उपभोक्ता के लिए बने लेज़र प्रॉडक्ट</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>चेतावनी - आपके फ़ोन में क्लास 1 लेज़र मॉड्यूल मौजूद है. इस फ़ोन में लेंस और सुरक्षा देने वाले केस लगे हुए हैं. इससे क्लास 1 से ज़्यादा लेवल का लेज़र रेडिएशन नहीं होता.</td>
    </tr>
  </tbody>
</table>


<p>इस फ़ोन में मौजूद लेज़र मॉड्यूल, 8 मई, 2019 के लेज़र नोटिस नंबर 56 में बताए गए ईएन 50689:2021, ईएन 60825-1+A11:2021, 21 सीएफ़आर 1040.10, और 1040.11 के मानकों का पालन करता है. हालांकि, यह आईईसी 60825-1 के एडिशन 3 के कुछ मानकों के मुताबिक नहीं है. ऐसे कंट्रोल, बदलावों या काम करने के तरीकों का इस्तेमाल नहीं किया जाना चाहिए जिनके बारे में यहां नहीं बताया गया है. अगर ऐसा किया जाता है, तो खतरनाक रेडिएशन का खतरा पैदा हो सकता है. इस फ़ोन की मरम्मत, Google या Google की मंज़ूरी से सेवा देने वाली कंपनी से करानी चाहिए.</p>


<p>प्रॉक्सिमिटी लेज़र मॉड्यूल: ऑस्ट्रिया में बना. ams-OSRAM AG, Tobelbader Str. 30, 8141 Premstaetten, Austria</p>


<h2><a id="usage" name="usage"></a>सही देखरेख और इस्तेमाल से जुड़ी जानकारी</h2>


<p>अपने फ़ोन का इस्तेमाल करने, उसे संभालकर रखने या उसकी साफ़-सफ़ाई के दौरान, इन दिशा-निर्देशों का पालन करें.</p>


<h3>ऑपरेटिंग टेंपरेचर</h3>


<p>फ़ोन को 0°C (32°F) से कम या 35°C (95°F) से ज़्यादा तापमान वाली जगहों पर न तो इस्तेमाल करें और न ही उसे चार्ज करें. फ़ोन का अंदरूनी तापमान इसके सामान्य ऑपरेटिंग टेंपरेचर से ज़्यादा होने पर, फ़ोन तापमान को कंट्रोल करने की कोशिश करता है. इस दौरान आपको ये समस्याएं दिख सकती हैं: परफ़ॉर्मेंस और कनेक्टिविटी में कमी, चार्ज न होना, फ़ोन का डिसप्ले या फ़ोन बंद होना. ऐसा हो सकता है कि फ़ोन जब टेंपरेचर को कंट्रोल करे, तब आप उसका इस्तेमाल न कर पाएं. डिवाइस को दोबारा इस्तेमाल करने से पहले, ऑपरेटिंग टेंपरेचर के हिसाब से इसे किसी ठंडी या गर्म) जगह पर ले जाएं और कुछ मिनट तक इंतज़ार करें.</p>


<h3>देखभाल और साफ़-सफ़ाई का तरीका</h3>


<p>अगर आपको फ़ोन की सफ़ाई करनी हो, तो उसे और पावर अडैप्टर को पहले चार्जिंग से हटा दें. ऐसा तब भी करें, जब बिजली कड़क रही हो या फ़ोन का इस्तेमाल लंबे समय से न किया जा रहा हो. चार्ज करते समय अपने फ़ोन की सफ़ाई न करें. ऐसा करने पर, आपको चोट लग सकती है या आपके फ़ोन को नुकसान पहुंच सकता है. साफ़-सफ़ाई के लिए, सॉल्वेंट (घुला देने वाले केमिकल) और खुरदरी चीज़ों का इस्तेमाल न करें. इनसे फ़ोन को नुकसान पहुंच सकता है. फ़ोन या उसके साथ मिलने वाली ऐक्सेसरी की सफ़ाई के लिए, किसी भी केमिकल वाले डिटर्जेंट, पाउडर या अन्य केमिकल एजेंट (जैसे, बेंज़ीन) का इस्तेमाल न करें.</p>


<p>मेकअप के सामान, केमिकल, और रंगी हुई चीज़ों (जैसे, डेनिम) से हल्के रंग के फ़ोन और उसके कवर (केस) पर दाग लग सकता है.</p>


<p>हमारा सुझाव है कि अपने फ़ोन को हल्के हाथों से, बिना रोएं वाले मुलायम कपड़े से साफ़ करें. निशान, दाग या धूल को साफ़ करने के लिए सूखे कपड़े का इस्तेमाल करें. मेकअप या नई जींस की वजह से लगे रंगों के दाग साफ़ करने के लिए, हल्के गीले कपड़े (पूरा गीला नहीं) का इस्तेमाल करें. स्क्रीन के दाग और मैल हटाने के लिए, स्क्रीन वाइप या चश्मा साफ़ करने वाले क्लीनर का इस्तेमाल करें. फ़ोन के पीछे के हिस्से और किनारों को साफ़ करने के लिए, साधारण घरेलू साबुन या बिना ब्लीच वाले वाइप का इस्तेमाल करें. रखरखाव और सफ़ाई से जुड़े निर्देशों की ज़्यादा जानकारी के लिए, <a href="http://g.co/pixel/care" rel="noopener" target="_blank">g.co/pixel/care</a> देखें.</p>


<p>फ़ोन और उसकी स्क्रीन को कीटाणुओं से बचाने के लिए, घर में इस्तेमाल होने वाले साधारण कीटाणुनाशक वाइप (टिशू पेपर) या 70% आइसोप्रोपिल अल्कोहल वाले वाइप का इस्तेमाल करें. ब्लीच वाले वाइप का इस्तेमाल न करें.</p>


<h3>धूल और पानी से बचने की क्षमता</h3>


<p>आपका फ़ोन, आईईसी स्टैंडर्ड 60529 के तहत, धूल और पानी से बचने की क्षमता से जुड़ी रेटिंग IP68 के हिसाब से बनाया गया है. हालांकि, यह धूल या पानी से पूरी तरह सुरक्षित नहीं है. धूल और पानी के असर से बचने की क्षमता हमेशा एक जैसी नहीं रहती है. आम तौर पर होने वाली टूट-फूट, डिवाइस की मरम्मत, इसे खोलने या इसे होने वाले किसी नुकसान की वजह से, यह क्षमता धीरे-धीरे कम या खत्म हो जाती है. डिवाइस गिरने से, धूल या पानी के असर से बचने की इसकी क्षमता कम हो सकती है. पानी से हुए नुकसान की वजह से वारंटी खत्म हो जाती है. अपने फ़ोन को तरल चीज़ों या धूल-मिट्टी से दूर रखें. इनकी वजह से शॉर्ट सर्किट हो सकता है और/या फ़ोन ज़्यादा गर्म हो सकता है. फ़ोन का चार्जर और अन्य ऐक्सेसरी में धूल या पानी से बचने की क्षमता नहीं होती है. इसलिए, इन्हें पानी या धूल से बचाकर रखना चाहिए. ज़्यादा जानकारी के लिए, <a href="g.co/pixel/water" rel="noopener" target="_blank">g.co/pixel/water</a> पर जाएं.</p>


<h3>मैग्नेटिक फ़ील्ड</h3>


<p>अपने फ़ोन या चार्जिंग केबल कनेक्टर के पास ऐसी चीज़ें न रखें जिनमें चुंबक हों या जिन पर चुंबक का असर पड़ता हो. जैसे, क्रेडिट या डेबिट कार्ड, ऑडियो/वीडियो टेप या मैग्नेटिक स्टोरेज वाले डिवाइस. ऐसा करने से इन चीज़ों में मौजूद डेटा मिट सकता है. ऐसी चीज़ें जिन पर चुंबक का असर पड़ता हो और जिनमें ज़रूरी जानकारी मौजूद हो, उन्हें इस फ़ोन से कम से कम 2 इंच (5 सेंटीमीटर) दूर रखना चाहिए.</p>


<h2><a id="service" name="service"></a>मरम्मत और सहायता के बारे में जानकारी</h2>


<p>ज़रूरी तकनीकी जानकारी के बिना डिवाइस ठीक करने या उसमें बदलाव करने से, डिवाइस को नुकसान पहुंच सकता है. इसके अलावा, आपको चोट भी लग सकती है. Google, आपको सुझाव देता है कि डिवाइस की मरम्मत के लिए किसी पेशेवर की मदद लें. डिवाइस ठीक करने के अन्य विकल्पों के बारे में जानने के लिए, ग्राहक सेवा से संपर्क करें.</p>


<p>आपके देश की कानूनी शर्तों के मुताबिक, अगर आपने अपने फ़ोन को ठीक कराने के लिए भेजा है, तो हो सकता है कि आपको अपने फ़ोन की जगह दूसरा फ़ोन मिल जाए. ऐसा हो सकता है कि ठीक करने के लिए दिए गए फ़ोन की मरम्मत करने के बजाय, आपको उसके बदले वैसा ही नया जैसा किया गया फ़ोन दे दिया जाए. मरम्मत के लिए, नए जैसे किए गए पुर्ज़ों का इस्तेमाल किया जा सकता है. हालांकि, ऐसा उन ही देशों में किया जाता है जहां इसकी अनुमति है. अगर फ़ोन में उपयोगकर्ता का जनरेट किया गया डेटा सेव होगा, तो ठीक कराने या उसके बदले दूसरा फ़ोन लेने पर डेटा मिट सकता है. ऑनलाइन मदद और ग्राहक सहायता के लिए, <a href="http://g.co/pixel/help" rel="noopener" target="_blank">g.co/pixel/help</a> पर जाएं.</p>


<p>आपके फ़ोन में रीचार्ज की जा सकने वाली लिथियम-आयन बैटरी है. लिथियम-आयन बैटरी समय के साथ खराब हो जाती हैं. इससे बैटरी की क्षमता कम हो जाती है या फ़ोन का रनटाइम कम हो जाता है. आपके फ़ोन की बैटरी को इस तरह से डिज़ाइन किया गया है कि यह बैटरी के 1,000 चार्ज साइकल तक 80% क्षमता से काम कर सकती है. अगर आपको लगता है कि बैटरी की क्षमता या फ़ोन का रनटाइम कम हो गया है या बैटरी को ऊपर बताए गए चार्ज साइकल की संख्या तक चार्ज किया जा चुका है, तो हमारा सुझाव है कि आप बैटरी बदल लें. इसके लिए, Google (<a href="http://g.co/pixel/contact" rel="noopener" target="_blank">g.co/pixel/contact</a> पर) या सेवा देने के लिए Google से मिली मंज़ूरी वाली कंपनी से संपर्क करें. इसके अलावा, डिवाइस ठीक करने वाले किसी ऐसे पेशेवर की भी मदद ली जा सकती है जो Google से जुड़ा न हो.</p>


<h2><a id="regulatory" name="regulatory"></a>नियमों के पालन की जानकारी</h2>


<p>Pixel 9a के लिए नियमों के पालन की जानकारी, सर्टिफ़िकेट का ब्यौरा, और नियमों के पालन से जुड़े खास निशान, आपके फ़ोन की <strong>सेटिंग </strong> <img alt="and then" src="image1.png" width="18" height="18"> <strong> फ़ोन के बारे में जानकारी </strong> <img alt="and then" src="image1.png" width="18" height="18"> <strong> नियमों के पालन की जानकारी</strong> पर मिलेंगे.</p>


<h3>ईएमसी के पालन से जुड़ी जानकारी</h3>


<p><strong>अहम जानकारी:</strong> ज़रूरी शर्तों के मुताबिक बनाए गए सहायक डिवाइसों का इस्तेमाल करने पर, यह डिवाइस और इसके साथ मिलने वाली अन्य ऐक्सेसरी, इलेक्ट्रोमैग्नेटिक कंपैटबिलिटी (ईएमसी) का पालन करती हैं. ऐसा तब भी होता है, जब सुरक्षित केबल की मदद से, इसे दूसरे डिवाइसों के साथ इस्तेमाल किया जाता है. यह ज़रूरी है कि आप सिस्टम कॉम्पोनेंट को कनेक्ट करने के लिए, खास उनके साथ काम करने वाले डिवाइस और सुरक्षित केबल ही इस्तेमाल करें. इससे रेडियो, टेलीविज़न, और दूसरे इलेक्ट्रॉनिक डिवाइसों में आने वाली रुकावटें कम की जा सकती हैं.</p>


<h4>आरओएचएस (RoHS) के नियमों का पालन</h4>


<p>यह फ़ोन, इलेक्ट्रिकल और इलेक्ट्रॉनिक फ़ोन (RoHS) में कुछ खास खतरनाक चीज़ों के इस्तेमाल पर रोक और उसके बदलावों पर, यूरोपियन पार्लियामेंट के 2011/65/EU दिशा-निर्देश और 8 जून 2011 की काउंसिल के निर्देशों के मुताबिक है.</p>


<h4><strong>आरईएसीएच (रीच)</strong></h4>


<p>आरईएसीएच (रजिस्ट्रेशन, इवैल्यूएशन, ऑथराइज़ेशन ऐंड रिस्ट्रिक्शन ऑफ़ केमिकल्स, ईसी नंबर 1907/2006), यूरोपियन यूनियन में केमिकल वाले पदार्थों पर लागू होने वाले नियमों से जुड़ा फ़्रेमवर्क है. Google इस कानून की सभी शर्तों का पालन करता है. साथ ही, हम अपने ग्राहकों को रीच की बहुत ज़्यादा जोखिम वाली चीज़ों (SVHCs) की मौजूदगी के बारे में जानकारी देने के लिए तैयार हैं. ज़्यादा जानकारी के लिए, Env-Compliance@google.com पर Google से संपर्क करें.</p>


<p>मैन्युफ़ैक्चरर: Google LLC 1600 Amphitheatre Parkway, Mountain View, CA 94043 United States.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Ireland.</p>


<h4>चार्जर से जुड़े सामान्य निर्देश</h4>


<p>चार्जर से मिलने वाली पावर, रेडियो डिवाइस के लिए ज़रूरी कम से कम 7.5 वॉट और चार्जिंग की ज़्यादा से ज़्यादा स्पीड पाने के लिए 27 वॉट के बीच होनी चाहिए.</p>


<p>इस फ़ोन पर, यूएसबी पावर डिलीवरी चार्जिंग प्रोटोकॉल “यूएसबी पीडी फ़ास्ट चार्जिंग" की सुविधा काम करती है.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">सीमित वारंटी</a></h2>


<p>सीमित वारंटी की जानकारी, <a href="https://support.google.com/store/troubleshooter/3070579" rel="noopener" target="_blank">Google के हार्डवेयर वारंटी सेंटर</a> पेज पर उपलब्ध है.</p>


<p>© 2025 Google LLC. सभी अधिकार सुरक्षित हैं.</p>


<p>Pixel 9a, G लोगो, Google, Android, और इससे जुड़े निशान और लोगो, Google LLC के ट्रेडमार्क हैं.</p>


<p>Wi-Fi® और वाई-फ़ाई लोगो, Wi-Fi Alliance के ट्रेडमार्क हैं. Bluetooth® वर्ड मार्क और लोगो का मालिक Bluetooth SIG, Inc. है और ये उसके ही रजिस्टर किए हुए ट्रेडमार्क हैं. दूसरे सभी ट्रेडमार्क उनसे जुड़े मालिकों की प्रॉपर्टी हैं.</p>


<p>ENERGY STAR और एनर्जी स्टार का मार्क, रजिस्टर किए गए ट्रेडमार्क हैं. इनका मालिकाना हक, अमेरिका की एनवायरमेंटल प्रोटेक्शन एजेंसी के पास है.</p>


</html>
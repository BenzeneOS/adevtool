<html>
<h1>Pixel 9a drošības un regulējošais ceļvedis</h1>


<h2><a name="product_info"></a>Produkta informācijas atrašanās vieta</h2>


<p>Šajā ceļvedī ir ietvertas pamata vadlīnijas par drošību, kas ir minētas arī ierīces komplektācijā iekļautajā drukātajā brošūrā “Drošība un garantija”. Tajā ir ietverta arī papildu drošības, regulējošā un garantijas informācija par ierīci.<br />
  <br />
  Drošības un regulējošā informācija: <a href="http://g.co/pixel/safety" rel="noopener" target="_blank">g.co/pixel/safety</a> vai <strong>Iestatījumi </strong> <img alt="and then" src="image1.png" width="18" height="18"> <strong> Par tālruni </strong> <img alt="and then" src="image1.png" width="18" height="18"> <strong> Drošības un regulējošā informācija</strong>.</p>


<p>Iegādes valstij atbilstoša garantijas informācija, tostarp norādījumi par pretenzijas iesniegšanu: <a href="http://g.co/pixel/warranty" rel="noopener" target="_blank">g.co/pixel/warranty</a>.</p>


<p>Elektronisko ierīču regulējošās atzīmes un īpatnējās absorbcijas ātruma (specific absorption rate — SAR) vērtības ierīcei: <strong>Iestatījumi </strong> <img alt="and then" src="image1.png" width="18" height="18"> <strong> Par tālruni </strong> <img alt="and then" src="image1.png" width="18" height="18"> <strong> Regulējošās atzīmes</strong>.</p>


<p>Informācija par ekodizainu (enerģijas patēriņu): <a href="http://g.co/ecodesign" rel="noopener" target="_blank">g.co/ecodesign</a>.</p>


<p>Palīdzība saistībā ar ierīci: <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h2><a name="safety_warnings"></a>Drošības brīdinājumi</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>BRĪDINĀJUMS: VESELĪBAS UN DROŠĪBAS INFORMĀCIJA; IZLASIET PIRMS LIETOŠANAS, LAI MAZINĀTU TRAUMU, DISKOMFORTA, ĪPAŠUMA BOJĀJUMU, TOSTARP JŪSU IERĪCES, PIEDERUMU VAI PIEVIENOTU IERĪČU BOJĀJUMU, UN CITA IESPĒJAMĀ APDRAUDĒJUMA RAŠANĀS RISKU.</strong></td>
    </tr>
  </tbody>
</table>


<h3>Lietošana</h3>


<p>Rīkojieties ar ierīci uzmanīgi. Jūs varat sabojāt ierīci vai akumulatoru, ja ierīci izjaucat, nometat, saliecat, dedzināt, saspiežat vai caurdurat. Neizmantojiet ierīci, ja tai ir bojāts korpuss, ieplīsis ekrāns vai cita veida fizisks bojājums. Lietojot bojātu ierīci, tā var pārkarst vai var rasties traumas. Nepieļaujiet ierīces saskari ar šķidrumiem, jo tādējādi var tikt izraisīts īssavienojums un pārkaršana. Ja ierīce tiek saslapināta, nežāvējiet to, izmantojot ārēju siltuma avotu.</p>


<p>Ierīci ir paredzēts lietot temperatūrā no 0 līdz 35 °C, bet glabāt — temperatūrā no –20 līdz 45 °C. Nepakļaujiet ierīci temperatūrai, kas pārsniedz 45 °C, piemēram, novietojot uz automašīnas paneļa vai pie apsildes atveres, jo tādējādi var sabojāt ierīci, pārkarsēt akumulatoru vai radīt ugunsbīstamību. Neturiet ierīci siltuma avotu tuvumā un tiešā saules gaismā. Ja ierīce kļūst pārāk karsta, atvienojiet to no barošanas avota (ja tā ir pievienota), pārvietojiet to uz vēsāku vietu un nelietojiet ierīci, kamēr tā nav atdzisusi. Ierīci ir paredzēts lietot augstumā, kas nepārsniedz 5000 m.</p>


<p>Izmantojot ierīci noteiktos režīmos, piemēram, spēļu spēlēšanai, videoklipu uzņemšanai, lukturīša iestatījuma lietošanai vai virtuālās vai papildinātās realitātes funkciju lietošanai, ierīce var radīt vairāk siltuma nekā ierastas darbības apstākļos. Šādos apstākļos ierīce var darboties samazinātas jaudas režīmā vai īslaicīgi izslēgties. Kad ierīcē ir aktīvi šie režīmi, lietojiet to īpaši piesardzīgi. Plašāku informāciju par risku, kas saistīts ar ilgstošu pakļaušanu karstumam, skatiet tālāk — sadaļā “Ilgstoša pakļaušana karstumam”.</p>


<h3>Remonts un apkope</h3>


<p>Veikt remontu patstāvīgi nav ieteicams, ja vien neesat pilngadīga persona ar nepieciešamajām tehniskajām zināšanām drošai elektronisko ierīču remontēšanai. Izvēloties veikt remontu patstāvīgi, jūs piekrītat uzņemties ar šādu remontu saistīto risku. Ja veicat remontu, ievērojiet piesardzību. Ierīces atvēršana un/vai remonts var radīt elektrošoka, ierīces bojājumu, ugunsgrēka un personisku traumu risku, kā arī citus apdraudējumus. Izjaucot ierīci, var tikt zaudēta ūdensizturība vai noturība pret putekļiem, var rasties traumas vai ierīces bojājumi. Piemēram, ierīcē ir lāzers, ko izjaukšanas laikā var sabojāt, tādējādi radot bīstamas lāzera emisijas, kuras nav redzamas.</p>


<p>Ja ierīce nedarbojas pareizi vai ir bojāta, sazinieties ar klientu apkalpošanas dienestu. Lai iegūtu plašāku informāciju, apmeklējiet vietni <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Uzlāde</h3>


<p>Lietojot strāvas adapteri un ierīci, kā arī veicot uzlādi, ir jānodrošina laba ventilācija. Izmantojot bojātus vadus vai strāvas adapterus vai veicot uzlādi mitrā vidē, var izraisīt ugunsgrēku, elektrošoku vai traumas vai sabojāt ierīci vai citu īpašumu. Neveiciet ierīces uzlādi, ja ierīce ir mitra. Neveiciet ierīces uzlādi tiešā saules gaismā.</p>


<p>Uzlādējot ierīci, raugieties, lai strāvas adapteris būtu pievienots kontaktligzdai netālu no ierīces un tam būtu viegli piekļūt. Neizmantojiet spēku, lai šo strāvas adapteri un citas kontaktdakšas vai strāvas adapterus ievietotu kontaktligzdā, ja tajā abiem nepietiek vietas. Lai atvienotu strāvas adapteri no kontaktligzdas, velciet adapteri, nevis uzlādes vadu. Nesavērpiet un nesaspiediet vadu, kā arī neievietojiet savienotāju pieslēgvietā ar spēku. Ja uzlādes laikā ierīcē tiek parādīts ziņojums ar aicinājumu atvienot lādētāju, atvienojiet lādētāju vai strāvas adapteri. Pirms mēģināt atkal veikt uzlādi, pārbaudiet, vai uzlādes vada savienotājs un ierīces uzlādes pieslēgvieta ir sausa un nav nosprostota.</p>


<p>Ierīces uzlādei izmantojiet tikai komplektā iekļauto vadu vai saderīgus uzlādes piederumus, kas ir pieejami veikalā Google Store vai pie Google pilnvarotajiem tālākpārdevējiem (meklējiet emblēmu “Made for Google”). Maiņstrāvas adapterim ir jābūt sertificētam lietošanai ar ierobežota barošanas avota izvadi atbilstoši standartam IEC 60950-1 un/vai jābūt atbilstoši standartam IEC 62368-1 klasificētam kā PS2 ierīcei, kam ir šāds nominālais spriegums un strāvas stiprums: 5 volti (līdzstrāva), ne vairāk kā 3 ampēri; 9 volti (līdzstrāva), ne vairāk kā 3 ampēri, lietojot kopā ar maiņstrāvas adapteri, kas atbalsta USB PD. Adapterim ir jābūt arī kvalificētam saskaņā ar CTIA sertifikācijas prasībām par akumulatoru sistēmu atbilstību standartam IEEE 1725. Neizmantojot saderīgus uzlādes piederumus, var izraisīt ugunsgrēku, elektrošoku vai traumas vai sabojāt ierīci un piederumus.</p>


<h3>Bezvadu uzlāde</h3>


<p>Ierīci var uzlādēt, izmantojot Qi standartam atbilstošu vai Google apstiprinātu bezvadu lādētāju. Nenovietojiet citus metāliskus vai magnētiskus priekšmetus starp bezvadu lādētāju un savu ierīci, jo attiecīgais priekšmets var uzkarst vai ierīce var netikt pienācīgi uzlādēta. Piemēram, šādi priekšmeti ir monētas, rotaslietas, SIM kartes paliktņa rīki un kredītkartes. Ja ierīcei ir metālisks vai magnētisks aizsargvāciņš, noņemiet to pirms bezvadu uzlādes, jo šāds aizsargvāciņš var radīt ierīces vai lādētāja pārkaršanu vai ierīce var netikt pienācīgi uzlādēta.</p>


<h3>Ilgstoša pakļaušana karstumam</h3>


<p>Normālas darbības laikā ierīce un tās lādētājs var uzkarst atbilstoši piemērojamiem virsmas temperatūras standartiem un ierobežojumiem. Lietojot vai uzlādējot ierīci, izvairieties no ilgstošas tās saskares ar ādu — ilgstoša ādas saskare ar karstu virsmu var radīt diskomfortu vai apdegumus. Neguliet uz ierīces vai tās strāvas adaptera vai blakus tiem, kā arī nepārklājiet tos ar segu vai spilvenu. Īpaši tas ir jāņem vērā, ja jums ir veselības traucējumi, kas ietekmē spēju sajust karstumu uz ādas. Ja ierīce šķiet karsta vai pārlieku silta, nolieciet to malā.</p>


<h3>Bērnu drošība</h3>


<p>Šī ierīce nav rotaļlieta. Ierīcei (vai tās komplektācijā) var būt sīkas detaļas, vadi, plastmasas, stikla vai metāla elementi un detaļas ar asiem stūriem, kas var radīt traumu vai aizrīšanās vai nožņaugšanās risku. Ir gadījumi, kad bērni ir nožņaugušies ar vadiem un kabeļiem. Glabājiet ierīci un tās piederumus, tostarp kabeļus un vadus, bērniem nepieejamā vietā (vairāk nekā 0,9 m attālumā) un neļaujiet bērniem rotaļāties ar ierīci un tās piederumiem. Viņi var savainot paši sevi vai citus vai arī nejauši bojāt ierīci. Ja ir norītas sīkas detaļas vai radušās traumas, nekavējoties vērsieties pēc medicīniskas palīdzības.</p>


<h3>Dzirdes zudums</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Ilgstoša skaļu skaņu iedarbība (tostarp mūzikas klausīšanās) var izraisīt dzirdes zudumu. Lai novērstu iespējamus dzirdes bojājumus, neizmantojiet lielu skaļuma līmeni ilgstoši. Ilgstoši izmantojot lielu skaļuma līmeni un dzirdot lielu fona troksni, skaļas skaņas var izklausīties klusākas, nekā tās ir patiesībā. Pirms izmantojat austiņas, pārbaudiet skaļuma līmeni.</td>
    </tr>
  </tbody>
</table>


<h3>Akumulators</h3>


<p>Šai ierīcei ir atkārtoti uzlādējams litija jonu akumulators — tas ir sensitīvs komponents, kas bojājumu gadījumā var radīt traumas. Ja nepieciešams ierīces remonts, Google iesaka meklēt profesionālu palīdzību un izmantot autentiskas Google rezerves daļas, ja tās ir pieejamas jūsu reģionā. Veikt remontu patstāvīgi (tostarp izņemt un/vai nomainīt akumulatoru) nav ieteicams, ja vien neesat pilngadīga persona ar nepieciešamajām tehniskajām zināšanām drošai elektronisko ierīču remontēšanai. Izvēloties veikt remontu patstāvīgi, jūs piekrītat uzņemties ar šādu remontu saistīto risku. Ja veicat remontu, ievērojiet piesardzību. Ierīces atvēršana un/vai remonts var radīt elektrošoka, ierīces bojājumu, ugunsgrēka un personisku traumu risku, kā arī citus apdraudējumus. Ja nepieciešams nomainīt akumulatoru, ieteicams sazināties ar Google, Google pilnvarotu pakalpojumu sniedzēju vai neatkarīgu remonta speciālistu. Lai iegūtu kontaktinformāciju, apmeklējiet vietni <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Šai ierīcei ir akumulators, kam ir atbilstoši sertifikāti. Turklāt akumulators atbilst standartam IEEE 1725.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Modeļu numuri: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, Amerikas Savienotās Valstis <a href="http://g.co/regulatory" rel=”noopener” target=”_blank”>g.co/regulatory</a></p>


<p>Akumulatora modeļa identifikators: G526Q</p>


<p>Svars: 64 g. Ietilpība: 5000 mAh. Litija jonu akumulators. Ugunsdzēsīgās vielas: sauss pulveris, CO2. Bīstamās vielas: etilpropionāts, propilēnkarbonāts, 1,3-propānsultons. Kritiski svarīgās izejvielas: litijs, kobalts, boksīts, fluoršpats, vieglie retzemju elementi, fosfors. Samontēts Ķīnā un Vjetnamā.</p>


<p>Nedrīkst pārveidot, pārstrādāt/atjaunot vai pārdurt akumulatoru, iemērkt to ūdenī vai citos šķidrumos vai pieļaut akumulatora saskari ar tiem, nedz arī mēģināt ievietot akumulatorā priekšmetus vai pakļaut to uguns un pārmērīga karstuma iedarbībai un/vai citiem apdraudējumiem.</p>


<h3>Likvidēšana, pārvadāšana un otrreizējā pārstrāde</h3>


<p>Ierīce, akumulatori un piederumi ir jālikvidē un jāpārvadā atbilstoši vietējiem vides aizsardzības un pārvadāšanas noteikumiem. Nepārvadājiet tos nepareizā veidā un neizmetiet tos kopā ar parastiem sadzīves atkritumiem. Nepareiza likvidēšana vai pārvadāšana var izraisīt ugunsgrēku, eksploziju un/vai citus apdraudējumus. Neatveriet, nesaspiediet un nededziniet tos, kā arī nekarsējiet tos temperatūrā, kas pārsniedz 45 °C. Plašāku informāciju par ierīces, akumulatoru un piederumu nodošanu pārstrādei skatiet vietnē <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Vides ierobežojumi</h3>


<p>Lai novērstu ierīces detaļu vai iekšējo mikroshēmu bojājumus, neizmantojiet un neuzglabājiet tālruni vai tā piederumus putekļainā, piedūmotā, mitrā vai netīrā vidē vai magnētisko lauku tuvumā. Sargājiet ierīci no siltuma avotiem un tiešiem saules stariem. Neatstājiet ierīci transportlīdzeklī vai vietās, kur temperatūra var pārsniegt 45 °C, piemēram, uz automašīnas paneļa, palodzes, pie apsildes atverēm vai aiz stikla, kas ilgstoši ir pakļauts tiešai saules staru vai spēcīga ultravioletā starojuma iedarbībai. Tādējādi ierīce var tikt bojāta, akumulators var pārkarst, kā arī var rasties ugunsgrēka vai eksplozijas risks.</p>


<h3>Sprādzienbīstama vide</h3>


<p>Neuzlādējiet, neizmantojiet, neuzglabājiet un nepārvadājiet ierīci vietās, kur tiek uzglabātas viegli uzliesmojošas vielas vai sprāgstvielas (piemēram, degvielas uzpildes stacijās, degvielas krātuvēs vai ķīmiskajās rūpnīcās). Nelietojiet ierīci vietās, kur notiek spridzināšanas darbi, vai sprādzienbīstamā vidē, piemēram, degvielas uzpildes zonās, degvielas noliktavās, zem kuģa klāja, ķīmisko vielu transportēšanas vai uzglabāšanas vietās, kā arī vietās, kur gaisā ir ķīmiskas vielas, izgarojumi vai vielu daļiņas (piemēram, graudiņi, putekļi vai metāla pulveris). Šādās vietās dzirkstele var radīt eksploziju vai aizdegšanos, izraisot traumas vai pat nāvi. Ņemiet vērā visus paziņojumus un uzrakstus, kur var pastāvēt šāds apdraudējums.</p>


<h3>Navigācija</h3>


<p>Jūsu ierīcē ir pieejami karšu un navigācijas pakalpojumi. Karšu un navigācijas pakalpojumu darbībai ir nepieciešams aktīvs datu savienojums un atrašanās vietu pakalpojumi, tāpēc dažkārt vai dažās vietās tie var nebūt pieejami. Karšu un navigācijas pakalpojumu sniegtā informācija var būt neprecīza, un faktiskie apstākļi var atšķirties no kartes, datu, satiksmes, norāžu, satura un citiem rezultātiem. Uzmanīgi izvērtējiet norādes, ievērojiet visus piemērojamos ceļu satiksmes noteikumus un ceļa zīmes, pieņemiet lēmumus patstāvīgi un pārdomāti — par kartēšanas un navigācijas pakalpojumu izmantošanu atbildat jūs. Par savu rīcību un tās sekām vienmēr atbildat jūs. Lai navigācijā izmantotu papildināto realitāti (PR), ir nepieciešami atjaunināti Google ielas attēla attēli un spilgts dabiskais apgaismojums. To nevar izmantot Indijā.</p>


<h3>Uzmanības novēršana</h3>


<p>Ja izmantojat ierīci, veicot noteiktas darbības, var tikt novērsta jūsu uzmanība, kas var radīt bīstamu situāciju jums vai citiem. Lai mazinātu negadījumu rašanās risku (un ievērotu tiesību aktos noteiktos aizliegumus daudzās valstīs), nelietojiet ierīci, vadot automašīnu, braucot ar velosipēdu vai darbinot iekārtas, kā arī veicot citas darbības, kurām iespējamas nopietnas sekas. Ievērojiet vietējos tiesību aktus par mobilo ierīču, austiņu un ķiveru lietošanu.</p>


<h3><a id="radio_frequency_interface" name="radio_frequency_interface"></a>Pakļaušana radiofrekvences iedarbībai</h3>


<p>Šī ierīce ir novērtēta un atbilst piemērojamajām regulatīvajām prasībām par radioviļņu iedarbību, un tā ir izstrādāta un ražota tā, lai nepārsniegtu piemērojamos emisijas ierobežojumus radiofrekvences (RF) enerģijas iedarbībai.</p>


<p>Valstīs, kurās īpatnējās absorbcijas ātruma (SAR) ierobežojums uz vienu gramu audu vidēji ir 1,6 W/kg, lielākās SAR vērtības šī tipa ierīcei ir 1,19 W/kg, turot tālruni pie auss, vai 0,99 W/kg, turot tālruni 1 cm attālumā no ķermeņa. Valstīs, kurās īpatnējās absorbcijas ātruma (SAR) ierobežojums uz desmit gramiem audu vidēji ir 2,0 W/kg, lielākās SAR vērtības šim ierīces veidam ir 0,99 W/kg, turot tālruni pie auss, vai 1,39 W/kg, turot tālruni 5 mm attālumā no ķermeņa.</p>


<p>Katrā jurisdikcijā piemērojamās SAR vērtības varat skatīt savā ierīcē: <strong>Iestatījumi</strong> <img alt="and then" src="image1.png" width="18" height="18"> <strong>Par tālruni</strong> <img alt="and then" src="image1.png" width="18" height="18"> <strong>Regulējošās atzīmes</strong>.</p>


<p>Lai samazinātu radiofrekvences enerģijas iedarbību, izmantojiet brīvroku risinājumus, piemēram, iebūvēto skaļruni, austiņas vai citus līdzīgus piederumus. Ierīces piederumiem, piemēram, vāciņam un maciņam, nedrīkst būt metāla komponenti. Turiet ierīci atbilstošā attālumā no ķermeņa.</p>


<div class="no-margin">Papildinformāciju par SAR varat skatīt šajās vietnēs:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Radiofrekvences traucējumi</h3>


<p>Ievērojiet noteikumus, kas aizliedz izmantot bezvadu tehnoloģijas (piemēram, mobilo tīklu vai Wi-Fi). Ierīce ir izstrādāta tā, lai tā atbilstu noteikumiem, kas regulē radiofrekvenču emisiju daudzumu, bet bezvadu ierīču izmantošana var negatīvi ietekmēt citas elektroniskās ierīces. Piemēram, lidojot lidmašīnā vai tieši pirms iekāpšanas, izmantojiet bezvadu ierīci tikai atbilstoši aviosabiedrības sniegtajiem norādījumiem. Bezvadu ierīces lietošana lidmašīnā var radīt bezvadu tīklu darbības traucējumus, apdraudēt lidmašīnas darbību vai būt nelikumīga. Iespējams, varēsiet izmantot ierīci lidojuma režīmā.</p>


<h3>Sakari ārkārtas gadījumos</h3>


<p>Bezvadu ierīces var nebūt uzticami lietojamas sakariem ārkārtas gadījumos. Šī ierīce darbojas, izmantojot radiosignālus, tāpēc nav iespējams garantēt, ka visos apstākļos tajā varēs izveidot vai uzturēt savienojumu. Ierīce ir arī aprīkota ar atkārtoti uzlādējamu akumulatoru, kura darbību var ietekmēt temperatūra, lietojums, bojājumi un citi apstākļi. Saziņai ārkārtas gadījumos nepaļaujieties tikai uz bezvadu ierīci. Lai gan dažās jurisdikcijās ārkārtas informācijas pārraidīšanai tiek izmantoti bezvadu tīkli, jūsu ierīce ne vienmēr var saņemt šos paziņojumus, jo tas ir atkarīgs no tīkla savienojamības vai citiem faktoriem. Dažas funkcijas un ārkārtas informācija vai sakari noteiktos reģionos vai valodās var nebūt pieejami. Kad ierīces ekrāns ir bloķēts, varat veikt ārkārtas izsaukumu, vienlaikus nospiežot un turot barošanas pogu un skaļuma palielināšanas pogu. Pēc tam ekrānā tiks parādīta ārkārtas izsaukuma poga. Lai veiktu ārkārtas izsaukumu, nospiediet šo pogu.</p>


<h3>Medicīnisko ierīču darbības traucējumi</h3>


<p>Jūsu ierīce ir aprīkota ar radiosignālu uztvērējiem un citām sastāvdaļām, kas izstaro elektromagnētiskos laukus, turklāt ierīce satur magnētus. Šie elektromagnētiskie lauki un magnēti var traucēt medicīnas ierīču, piemēram, elektrokardiostimulatoru un citu implantētu medicīnas ierīču, darbību. Vienmēr turiet ierīci un tās lādētāju drošā attālumā no medicīnas ierīces. Ja jums ir jautājumi par to, kā lietot Google ierīci ar medicīnas ierīci vai tās tuvumā, pirms ierīces lietošanas konsultējieties ar veselības aprūpes sniedzēju. Ja jums ir aizdomas, ka ierīce traucē medicīnas ierīces darbību, izslēdziet savu Google ierīci un konsultējieties ar savu ārstu, lai uzzinātu konkrētu informāciju par savu medicīnas ierīci.</p>


<h3>Slimnīcas</h3>


<p>Izslēdziet bezvadu ierīci, ja tas tiek lūgts slimnīcās, klīnikās vai veselības aprūpes iestādēs. Šāda rīcība tiek pieprasīta, lai novērstu traucējumu rašanās iespēju sensitīvā medicīniskā aprīkojumā.</p>


<h3>Ar veselību saistītās funkcijas</h3>


<p>Jūsu ierīce un jebkādas vispārējas labsajūtas, miega, fizisko aktivitāšu, sirdsdarbības ātruma un saistītas fizisko aktivitāšu lietojumprogrammas nav medicīnas ierīces (ja vien nav skaidri norādīts citādi) un ir paredzētas tikai informatīviem nolūkiem. Tās nav izstrādātas un paredzētas slimību vai citu fizisko stāvokļu diagnosticēšanai, ārstēšanai, novērošanai, atvieglošanai vai profilaksei.</p>


<h3>LED</h3>


<p>Ierīcē redzamās LED saprātīgi paredzamos apstākļos ir drošas saskaņā ar standartā IEC 62471 minētajām prasībām. Tomēr nav ieteicams vērst LED pret acīm.</p>


<h3>Ādas kairinājums</h3>


<p>Dažiem lietotājiem var rasties reakcija uz materiāliem (piemēram, niķeli), kas atrodami priekšmetos, kuri ilgstoši saskaras ar ādu. Ja vietās, kas bieži saskaras ar ierīci, konstatējat ādas kairinājumu, pārtrauciet ierīces izmantošanu un konsultējieties ar ārstu.</p>


<h3>Ar veselību saistītie aspekti</h3>


<p>Vizuāli kairinājumi, piemēram, mirgojoša gaisma, spilgti elementi vai ar displejiem aprīkotu elektronisku ierīču lietošana nelielai daļai lietotāju var izraisīt galvassāpes, lēkmes, samaņas zudumu, kā arī acu saspringumu, nogurumu vai sausumu. Šādi simptomi var rasties arī cilvēkiem, kuriem iepriekš nav bijušas šādas problēmas. Ja jums iepriekš ir bijušas lēkmes, esat zaudējis samaņu, jums ir epilepsija vai citas veselības problēmas vai ja izjūtat diskomfortu, ko, jūsuprāt, ir sekmējusi jūsu ierīce, pirms ierīces lietošanas konsultējieties ar ārstu. Nekavējoties pārtrauciet ierīces lietošanu un sazinieties ar ārstu, ja rodas kāds simptoms, ko, jūsuprāt, varētu būt sekmējusi vai ietekmējusi jūsu ierīce (piemēram, galvassāpes, samaņas zudums vai lēkme).</p>


<h3>Balsta un kustību aparāta traucējumi</h3>


<p>Vienveidīgas darbības, piemēram, rakstīšana, pieskaršanās vai vilkšana ierīces ekrānā, var izraisīt diskomforta sajūtu pirkstos, plaukstās, plaukstu locītavās, rokās, plecos vai citās ķermeņa daļās. Ja šādas darbības sagādā diskomfortu, pārtrauciet ierīces izmantošanu un konsultējieties ar savu ārstu.</p>


<h3>Plaša patēriņa lāzerierīce</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Uzmanību! Jūsu tālrunī ir 1. klases lāzera modulis. Ierīces konstrukcija ietver optiskus elementus un aizsargkorpusu, tādējādi neļaujot saskarties ar lāzera starojumu, kas pārsniedz 1. klasei atbilstošu līmeni.</td>
    </tr>
  </tbody>
</table>


<p>Šajā produktā ietvertie lāzera moduļi atbilst standartiem EN 50689:2021, EN 60825-1 ar grozījumu A11:2021, 21 CFR 1040.10 un 1040.11, izņemot nosacījumus standartam IEC 60825-1 (3. izd.), kā aprakstīts 2019. gada 8. maija 56. paziņojumā par lāzeriem. Izmantojot vadīklas vai modifikācijas vai veicot procedūras citādi, nekā norādīts, var izraisīt bīstamu starojuma iedarbību. Šo produktu drīkst remontēt tikai Google vai pilnvarots pakalpojumu sniedzējs.</p>


<p>Tuvuma sensora lāzera modulis: ražots Austrijā. ams-OSRAM AG, Tobelbader Str. 30, 8141 Premstaetten, Austrija.</p>


<h2><a id="usage" name="usage"></a>Pareiza lietošana</h2>


<p>Izmantojot, uzglabājot vai tīrot ierīci, ievērojiet tālāk minētās vadlīnijas.</p>


<h3>Darba temperatūra</h3>


<p>Nelietojiet un neuzlādējiet ierīci temperatūrā, kas ir zemāka par 0 °C vai augstāka par 35 °C. Ja temperatūra ierīces iekšpusē pārsniedz standarta darba temperatūru, temperatūras regulēšanas laikā var rasties šādas ierīces darbības izmaiņas: ierobežota funkcionalitāte un savienojamība, traucēta uzlāde, ekrāna vai ierīces izslēgšanās. Iespējams, temperatūras regulēšanas laikā ierīci nevarēsiet lietot. Novietojiet ierīci vēsākā (vai siltākā) vietā un dažas minūtes uzgaidiet, pirms atkal mēģināt to izmantot.</p>


<h3>Apkope un tīrīšana</h3>


<p>Atvienojiet ierīci un strāvas adapteri no strāvas pirms tīrīšanas, pērkona negaisa laikā vai tad, ja ilgstoši to neizmantojat. Netīriet ierīci uzlādes laikā, jo var rasties traumas vai ierīce var tikt bojāta. Neizmantojiet šķīdinātāju un abrazīvus materiālus, kas var bojāt produkta virsmu. Ierīces vai piederumu tīrīšanai neizmantojiet ķīmisku mazgāšanas līdzekli, pulveri vai citas ķīmiskas vielas (piemēram, benzolu).</p>


<p>Saskaroties ar dekoratīvo kosmētiku, ķimikālijām un krāsotiem materiāliem, piemēram, džinsa audumu, gaišas krāsas ierīce un aizsargvāciņš var iekrāsoties.</p>


<p>Lai notīrītu ierīci, ieteicams to viegli noslaucīt ar mīkstu drāniņu, kas neplūksnojas. Dažādus traipus vai putekļus varat notīrīt ar sausu drāniņu, bet, lai notīrītu krāsu traipus, piemēram, no kosmētikas vai jauna džinsu apģērba, izmantojiet samitrinātu drāniņu (bet ne slapju). Citiem uz ekrāna esošiem traipiem vai netīrumiem izmantojiet ekrāna tīrīšanai paredzētas salvetes vai briļļu tīrīšanas līdzekli. Lai notīrītu tālruņa aizmuguri un sānus, izmantojiet parastas mājsaimniecības ziepes vai mitrās tīrīšanas salvetes bez balināšanas līdzekļiem. Plašāku informāciju par apkopi un tīrīšanu skatiet vietnē <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Lai dezinficētu savu ierīci, tostarp tās ekrānu, varat izmantot parastas mājsaimniecības dezinficēšanas salvetes vai 70% izopropilspirta salvetes. Neizmantojiet salvetes ar balināšanas līdzekļiem.</p>


<h3>Putekļizturība un ūdensizturība</h3>


<p>Ierīce ir izstrādāta tā, lai tā atbilstu IEC standarta 60529 putekļizturības un ūdensizturības vērtējumam IP68, kad tā atstāj rūpnīcu, taču tā nav putekļizturīga vai ūdensizturīga. Putekļizturība un ūdensizturība nav pastāvīgi stāvokļi, un laika gaitā to var mazināt standarta nolietojums, ierīces remonts vai izjaukšana, kā arī bojājumi. Ja ierīce tiek nomesta, var tikt zaudēta tās putekļizturība vai ūdensizturība. Garantija neattiecas uz šķidruma izraisītiem bojājumiem. Nepieļaujiet ierīces saskari ar šķidrumiem vai putekļiem, jo tādējādi var tikt izraisīts īssavienojums un/vai pārkaršana. Ierīces lādētājs un citi piederumi nav putekļizturīgi vai ūdensizturīgi, un tie nedrīkst nonākt saskarē ar putekļiem un šķidrumiem. Lai iegūtu plašāku informāciju, apmeklējiet vietni <a href="g.co/pixel/water" rel="noopener" target="_blank">g.co/pixel/water</a>.</p>


<h3>Magnētiskie lauki</h3>


<p>Netuviniet ierīcei vai uzlādes vada savienotājam priekšmetus, kuri satur magnētus vai kurus ietekmē magnētiskie lauki, piemēram, kredītkartes, bankas kartes, audio/video lentes vai magnētiskās atmiņas ierīces, jo tādējādi varat zaudēt informāciju, kas tiek glabāta šādos priekšmetos. Priekšmeti ar informāciju, kuru ietekmē magnēti, jātur vismaz 5 cm attālumā no ierīces.</p>


<h2><a id="service" name="service"></a>Remonts un atbalsts</h2>


<p>Veicot remontu vai modifikācijas bez atbilstošām tehniskajām zināšanām, var tikt radīti neatgriezeniski ierīces bojājumi vai izraisītas traumas. Ja nepieciešams ierīces remonts, Google iesaka meklēt profesionālu palīdzību. Sazinieties ar klientu apkalpošanas dienestu, lai uzzinātu par citām remonta iespējām.</p>


<p>Atkarībā no juridiskajām prasībām jūsu reģionā, ja nosūtīsiet ierīci uz remontu, iespējams, sākotnējās ierīces vietā saņemsiet nomaiņas ierīci, turklāt remontam iesniegtās preces var tikt aizstātas ar atjaunotām tāda paša veida precēm, nevis remontētas. Ja tas ir atļauts, preču remontēšanai var tikt izmantotas atjaunotas detaļas. Ja precēs ir saglabāti lietotāja veidoti dati, tie var tikt zaudēti, remontējot vai aizvietojot preci. Lai saņemtu palīdzību un atbalstu tiešsaistē, apmeklējiet vietni <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Jūsu ierīcē ir uzlādējams litija jonu akumulators. Litija jonu akumulatori ir patērējami komponenti, kas laika gaitā nolietojas, tādējādi samazinot akumulatora ietilpību vai darbības laiku. Ierīces akumulators ir izstrādāts tā, lai saglabātu līdz 80% ietilpību līdz aptuveni 1000 uzlādes cikliem. Ja pamanāt, ka akumulatora ietilpība vai darbības ilgums ir samazinājies, vai uzskatāt, ka akumulators ir sasniedzis iepriekš minēto uzlādes ciklu skaitu, ieteicams nomainīt akumulatoru, sazinoties ar Google (<a href="http://g.co/pixel/contact" rel="noopener" target="_blank">g.co/pixel/contact</a>), Google pilnvarotu pakalpojumu sniedzēju vai neatkarīgu remonta speciālistu.</p>


<h2><a id="regulatory" name="regulatory"></a>Regulējošā informācija</h2>


<p>Pixel 9a regulējošā informācija, sertifikācija un atbilstības zīmes atrodas ierīces sadaļā <strong>Iestatījumi</strong> <img alt="and then" src="image1.png" width="18" height="18"> <strong> Par tālruni</strong> <img alt="and then" src="image1.png" width="18" height="18"> <strong> Regulējošās atzīmes</strong>.</p>


<h3>EMS atbilstības paziņojums</h3>


<p><strong>Svarīgi!</strong> Šai ierīcei un citiem piegādes komplektā ietvertajiem piederumiem ir noteikta elektromagnētiskās saderības (EMS) atbilstība, ja starp sistēmas komponentiem tika izmantotas saderīgas perifērijas ierīces un ekranēti kabeļi. Starp sistēmas komponentiem ir jāizmanto saderīgas perifērijas ierīces un ekranēti kabeļi, lai mazinātu traucējumu rašanās iespējamību radio uztvērējos, televizoros un citās elektroniskās ierīcēs.</p>


<h3><a id="eu" name="eu"></a>Regulējošā informācija: ES</h3>


<h4>ES atbilstības paziņojums</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Ar šo Google LLC paziņo, ka radioiekārtas tips GTF7P atbilst Direktīvai 2014/53/ES (Radioiekārtu direktīvai). Visa atbilstības deklarācija ir pieejama vietnē <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Ierobežojumi vai prasības saskaņā ar Direktīvu 2014/53/ES</strong></h4>


<p>Ierīci drīkst izmantot tikai iekštelpās, ja tā darbojas 5250–5350 MHz un 5925–6425 MHz (telpu mazjaudas darbības) frekvenču diapazonos šādās valstīs: AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR un UK (NI).</p>


<h2>Informācija par frekvenču joslām un bezvadu izejas jaudu</h2>


<h3>Eiropas Savienība</h3>


<p>Šeit sniegtie dati ir maksimālā radiofrekvenču jauda, kas tiek pārraidīta radiofrekvenču joslās, kurās darbojas radioiekārtas.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Frekvence</strong></p>
        </th>
        <th scope="col" style="width:NaNpx">
        <p><strong>Jauda</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2400–2483,5 MHz</p>
        </td>
        <td style="width:NaNpx">&lt; 20,0 dBm</td>
      </tr>
      <tr>
        <td style="width:NaNpx">
        <p>5150–5350 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5470–5725 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5725–5875 MHz</p>
        </td>
        <td style="width:NaNpx">&lt; 14,0 dBm</td>
      </tr>
      <tr>
        <td style="width:NaNpx">
        <p>5925–6425 MHz (ļoti mazas jaudas / telpu mazjaudas)</p>
        </td>
        <td style="width:NaNpx">&lt; 14,0 dBm / &lt; 23,0 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; –2,0 dBuA/m, ja attālums ir 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC 1</p>
        </td>
      </tr>
      <tr>
        <td style="width:NaNpx">
        <p>UMTS I/VIII josla</p>
        </td>
        <td style="width:NaNpx">
        <p>&lt; PC 3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38, B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR: n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR: n77, n78</p>
        </td>
        <td style="width:NaNpx">
        <p>&lt; PC 2</p>
        </td>
      </tr>
    </tbody>
  </table>
</div>


<h2>Radiofrekvences traucējumi</h2>


<p>Uzņēmums Google nav atbildīgs par radio vai televīzijas signāla traucējumiem, ko izraisa neatļauta ierīču vai piederumu modifikācija vai tādu kabeļu vai ierīču pievienošana, ko nav atļāvis uzņēmums Google. Par tādu traucējumu novēršanu, kurus izraisījusi šāda neatļauta modifikācija, aizvietošana vai pievienošana, ir atbildīgs lietotājs. Google un tā pilnvarotie tālākpārdevēji vai izplatītāji nav atbildīgi par kaitējumu vai valstī spēkā esošo tiesību aktu pārkāpumu, kas var rasties, ja lietotājs neievēros šīs vadlīnijas.</p>


<h4>Elektrisko un elektronisko iekārtu atkritumi (EEIA) un akumulatori</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Kreisajā malā redzamais EEIA simbols nozīmē, ka saskaņā ar vietējiem tiesību aktiem un noteikumiem jūsu produktu un tā akumulatoru(-us) nedrīkst izmest sadzīves atkritumos. Kad ir sasniegtas šī produkta darbmūža beigas, nogādājiet to vietējo iestāžu norādītajā savākšanas punktā, lai to droši likvidētu vai utilizētu. Jūsu produkta, tā elektrisko piederumu un akumulatora(-u) dalītā savākšana un pārstrāde sekmēs dabas resursu saglabāšanu, aizsargās cilvēku veselību un palīdzēs videi.</td>
    </tr>
  </tbody>
</table>


<h4>Atbilstība direktīvai par dažu bīstamu vielu izmantošanas ierobežošanu elektriskās un elektroniskās iekārtās</h4>


<p>Šis produkts atbilst Eiropas Parlamenta un Padomes 2011. gada 8. jūnija Direktīvai 2011/65/ES par dažu bīstamu vielu izmantošanas ierobežošanu elektriskās un elektroniskās iekārtās un tās grozījumiem.</p>


<h4><strong>REACH</strong></h4>


<p>REACH (ķīmisko vielu reģistrēšana, vērtēšana, licencēšana un ierobežošana, EK Nr. 1907/2006) ir ES ķīmisko vielu tiesiskais regulējums. Google ievēro visas regulas prasības, un mēs esam apņēmušies sniegt saviem klientiem informāciju par tādu REACH vielu klātbūtni, kas rada ļoti lielas bažas. Lai iegūtu informāciju, rakstiet uzņēmumam Google uz šo e-pasta adresi: Env-Compliance@google.com.</p>


<p>Ražotājs: Google LLC, 1600 Amphitheatre Parkway, Mountain View, CA 94043, ASV</p>


<p>Google Commerce Limited, 70 Sir John Rogerson’s Quay, Dublin 2, D02 R296, Īrija</p>


<h4>Direktīva par vienotu lādētāju</h4>


<p>Lādētāja nodrošinātajai minimālajai jaudai jābūt 7,5 vatiem, kas ir nepieciešama radio aprīkojumam, un maksimālajai jaudai jābūt 27 vatiem, lai sasniegtu maksimālo uzlādes ātrumu.</p>


<p>Ierīce atbalsta USB Power Delivery uzlādes protokolu “USB PD ātrā uzlāde”.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Ierobežotā garantija</a></h2>


<p>Informācija par ierobežoto garantiju ir pieejama <a href="https://support.google.com/store/troubleshooter/3070579" rel="noopener" target="_blank">Google aparatūras garantijas centrā</a>.</p>


<p>©2025 Google LLC. Visas tiesības paturētas.</p>


<p>Pixel 9a, G logotips, Google, Android un saistītās zīmes un logotipi ir Google LLC preču zīmes.</p>


<p>Wi-Fi® un Wi-Fi logotips ir Wi-Fi Alliance preču zīmes. Bluetooth® vārdiskā zīme un logotipi ir reģistrētas Bluetooth SIG, Inc. preču zīmes. Visas citas preču zīmes ir to attiecīgo īpašnieku īpašums.</p>


<p>ENERGY STAR un ENERGY STAR zīme ir ASV Vides aizsardzības aģentūras reģistrētas preču zīmes.</p>


</html>
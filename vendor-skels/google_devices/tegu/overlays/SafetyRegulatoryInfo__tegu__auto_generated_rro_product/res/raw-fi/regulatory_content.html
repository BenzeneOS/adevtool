<html>
<h1>Pixel 9a:n turvallisuus- ja säädöstenmukaisuusopas</h1>


<h2><a name="product_info"></a>Mistä tuotetiedot löytyvät</h2>


<p>Tämä opas sisältää samat turvallisuuden perusohjeet, jotka löydät laitteen mukana tulevasta turvallisuus‑ ja takuuoppaasta. Opas sisältää myös muita laitetta koskevia turvallisuus-, säädöstenmukaisuus- ja takuutietoja.<br />
  <br />
  Turvallisuus- ja säädöstenmukaisuustiedot: <a href="http://g.co/pixel/safety" rel="noopener" target="_blank">g.co/pixel/safety</a> tai <strong>Asetukset </strong> <img alt="and then" src="image1.png" width="18" height="18"> <strong> Tietoja puhelimesta </strong> <img alt="and then" src="image1.png" width="18" height="18"> <strong> Turvallisuus- ja säädöstenmukaisuusopas</strong></p>


<p>Ostomaan takuutiedot sekä ohjeet takuuvaatimuksen tekemiseen: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>Laitteen sähköiset viranomaistietoa sisältävät tunnisteet ja ominaisabsorptionopeuden arvot: <strong>Asetukset </strong> <img alt="and then" src="image1.png" width="18" height="18"> <strong> Tietoja puhelimesta</strong> <img alt="and then" src="image1.png" width="18" height="18"> <strong> Viranomaistietoa sisältävät tunnisteet</strong></p>


<p>Ekologista suunnittelua (energiatehokkuutta) koskevat tiedot: <a href="http://g.co/ecodesign" rel="noopener" target="_blank">g.co/ecodesign</a></p>


<p>Ohjeita laitteen käyttöön: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Turvallisuusvaroitukset</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>VAROITUS: TERVEYS‑ JA TURVALLISUUSTIETOJA; LUE ENNEN KÄYTTÖÄ VÄHENTÄÄKSESI HENKILÖVAHINKOJEN, EPÄMUKAVUUDEN JA OMAISUUSVAHINKOJEN (KUTEN LAITTEESEEN, LISÄVARUSTEISIIN TAI MUIHIN LIITETTYIHIN LAITTEISIIN KOHDISTUVAN VAHINGON) JA MUIDEN VAAROJEN RISKIÄ</strong></td>
    </tr>
  </tbody>
</table>


<h3>Käsittely</h3>


<p>Käsittele laitetta varoen. Laite tai akku voi vahingoittua, jos taivutat laitetta tai jos purat, pudotat, poltat, murskaat tai puhkaiset sen. Älä käytä laitetta, jonka ulkokuori on vahingoittunut, näyttö on haljennut tai jos se on muuten fyysisesti vahingoittunut. Vahingoittuneen laitteen käyttö voi johtaa ylikuumenemiseen tai tapaturmaan. Älä altista laitetta nesteille, sillä ne voivat aiheuttaa oikosulkuja ja ylikuumenemista. Jos laite kastuu, älä yritä kuivata sitä ulkoisella lämmönlähteellä.</p>


<p>Laite toimii parhaiten 0–35 °C:n lämpötilassa, ja sen säilytyslämpötila on –20…+45 °C. Älä altista laitetta yli 45 °C:n lämpötiloille esimerkiksi pitämällä sitä auton kojelaudalla tai lämmittimen lähellä, sillä tämä voi vahingoittaa laitetta, saada akun ylikuumenemaan tai aiheuttaa tulipalovaaran. Pidä laite kaukana lämmönlähteistä ja suorasta auringonvalosta. Jos laite kuumenee liikaa, irrota se virtalähteestä (jos se on liitetty sellaiseen), siirrä laite viileämpään paikkaan äläkä käytä sitä, ennen kuin se on jäähtynyt. Laite on suunniteltu toimimaan parhaiten enintään 5 000 metrin korkeudessa.</p>


<p>Laitteen tietynlaiset käyttötilat, kuten pelaaminen, videokuvaaminen, taskulamppu tai virtuaalitodellisuuden tai lisätyn todellisuuden ominaisuudet, voivat saada sen lämpenemään enemmän kuin tavallisessa käytössä. Tämä saattaa saada laitteen siirtymään virransäästötilaan tai sammumaan väliaikaisesti. Ole erityisen varovainen, kun käytät laitetta tällä tavoin. Lisätietoja pitkäaikaiseen lämpöaltistukseen liittyvistä riskeistä on alempana "Pitkäaikainen lämpöaltistus" ‑osiossa.</p>


<h3>Korjaus ja huolto</h3>


<p>Omatoimista korjausta ei suositella, ellet ole täysi-ikäinen ja ellei sinulla ole elektroniikkalaitteiden korjaamiseen liittyvää teknistä osaamista. Jos teet korjauksen itse, hyväksyt olevasi vastuussa korjaukseen liittyvistä riskeistä. Ole varovainen tehdessäsi korjauksia. Laitteen avaaminen tai korjaaminen voi altistaa sähköiskuille, laitevahingoille, tulipaloille, henkilövahingoille ja muille vaaroille. Laitteen purkaminen voi vahingoittaa sitä, heikentää sen veden‑ ja pölynkestävyyttä tai aiheuttaa vammoja. Esimerkiksi laitteen sisältämä laser voi vaurioitua purkamisen aikana, mikä saattaa altistaa sinut näkymättömälle mutta vaaralliselle lasersäteilylle.</p>


<p>Jos laite ei toimi kunnolla tai on vaurioitunut, ota yhteyttä asiakaspalveluun. Lue lisää osoitteesta <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Lataaminen</h3>


<p>Varmista, että ilma pääsee kiertämään virta-adapterin ja laitteen ympärillä, kun puhelin on käytössä tai latauksessa. Vaurioituneiden johtojen tai latureiden käyttäminen tai puhelimen lataaminen kosteissa olosuhteissa voi aiheuttaa tulipalon, sähköiskun tai henkilövahinkoja tai vahingoittaa laitetta tai muuta omaisuutta. Älä lataa laitetta sen ollessa märkä. Vältä laitteen lataamista suorassa auringonvalossa.</p>


<p>Kun lataat laitetta, liitä laturi laitteen lähellä olevaan, helposti saavutettavaan pistorasiaan. Älä kytke laturia ja muita pistokkeita tai adaptereita pistorasiaan väkisin, jos niille kaikille ei ole tarpeeksi tilaa. Kun irrotat laturia pistorasiasta, pidä kiinni laturista, älä latausjohdosta. Älä kierrä tai väännä johtoa äläkä työnnä liitintä porttiin voimalla. Jos saat latauksen aikana viestin, jossa kehotetaan irrottamaan virtalähde tai laturi, seuraa ilmoituksen ohjeita. Ennen kuin yrität ladata laitetta uudelleen, varmista, että latausjohdon liitin ja laitteen latausportti ovat kuivat eikä niissä ole esteitä.</p>


<p>Lataa laitetta vain sen mukana toimitetulla johdolla tai yhteensopivilla lataustarvikkeilla, joita voi ostaa Google Storesta tai Googlen valtuutetuilta jälleenmyyjiltä (tunnistat ne Made for Google ‑merkistä). Laturin on oltava sertifioitu IEC 60950-1 -standardin mukaiseksi rajoitetuksi virtalähteeksi ja/tai luokiteltu PS2:ksi IEC 62368-1:n mukaisesti (5 V DC, enintään 3 A; 9 V DC, enintään 3 A käytettäessä USB PD ‑yhteensopivan laturin kanssa), ja sen on noudatettava CTIA:n akkujärjestelmien IEEE 1725 ‑vaatimuksia. Yhteensopimattomien lataustarvikkeiden käyttö voi aiheuttaa tulipalon, sähköiskun tai henkilövahinkoja tai vahingoittaa laitetta tai lisävarusteita.</p>


<h3>Langaton lataus</h3>


<p>Laitteen voi ladata Qi-yhteensopivalla tai Googlen hyväksymällä langattomalla laturilla. Älä aseta langattoman laturin ja laitteen väliin muita metalli- tai magneettiesineitä, sillä ne saattavat kuumentua tai häiritä laitteen latausta. Tällaisia ovat esimerkiksi kolikot, korut, SIM-korttityökalut ja credit-kortit. Jos laitteen kotelo on metallinen tai magneettinen, irrota se ennen langatonta latausta, sillä muuten laite tai laturi saattaa ylikuumentua tai lataus häiriintyä.</p>


<h3>Pitkäaikainen lämpöaltistus</h3>


<p>Laite ja laturi lämpenevät normaalissa käytössä ja noudattavat pintalämpötilaa koskevia standardeja ja rajoituksia. Vältä laitteen pitkäkestoista kosketusta ihoon sen ollessa käytössä tai latauksessa, sillä ihon pitkäkestoinen altistaminen kuumalle voi tuntua epämukavalta tai aiheuttaa palovamman. Älä nuku laitteen tai sen laturin päällä tai vieressä tai peitä niitä peitolla tai tyynyllä. Ota tämä huomioon erityisesti silloin, jos sinulla on fyysinen vaiva, joka vaikuttaa kykyysi havaita lämpöä iholla. Laske laite käsistäsi, jos se tuntuu kuumalta tai epämiellyttävän lämpimältä.</p>


<h3>Lasten turvallisuus</h3>


<p>Tämä laite ei ole lelu. Laitteessa voi olla (tai sen mukana voi tulla) pieniä osia, kaapeleita, muovisia, lasisia tai metallisia kappaleita ja teräväreunaisia osia, jotka voivat aiheuttaa loukkaantumis-, tukehtumis- tai kuristumisvaaran. Lapsia on kuristunut johtoihin ja kaapeleihin. Pidä laite ja sen lisävarusteet, mukaan lukien johdot ja kaapelit, poissa lasten ulottuvilta (yli 0,9 metrin päässä) äläkä anna lasten leikkiä laitteella tai sen lisävarusteilla. Lapset voivat satuttaa itsensä tai muita tai vahingoittaa laitetta. Ota heti yhteyttä lääkäriin, jos lapsi nielee pieniä osia tai saa vamman.</p>


<h3>Kuulon heikkeneminen</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Pitkäaikainen altistuminen koville äänille (esim. musiikille) voi heikentää kuuloa. Estä mahdolliset kuulovauriot rajoittamalla suurella äänenvoimakkuudella kuuntelua pitkiä aikoja. Jatkuva altistuminen suurille äänenvoimakkuuksille ja taustamelulle voi saada kovat äänet kuulostamaan hiljaisemmilta kuin ne oikeasti ovat. Tarkista äänenvoimakkuus ennen kuulokkeiden tai nappikuulokkeiden käyttöä.</td>
    </tr>
  </tbody>
</table>


<h3>Akku</h3>


<p>Laitteessa on herkkä ladattava litiumioniakku, joka voi vaurioituessaan vahingoittaa käyttäjää. Google suosittelee, että pyydät laitteiden korjaamiseen asiantuntevaa apua ja käytät Googlen aitoja osia, jos saatavilla alueellasi. Omatoimista korjausta (mukaan lukien akun poistaminen ja/tai vaihtaminen) ei suositella, ellet ole täysi-ikäinen ja ellei sinulla ole elektroniikkalaitteiden korjaamiseen liittyvää teknistä osaamista. Jos teet korjauksen itse, hyväksyt olevasi vastuussa korjaukseen liittyvistä riskeistä. Ole varovainen tehdessäsi korjauksia. Laitteen avaaminen tai korjaaminen voi altistaa sähköiskuille, laitevahingoille, tulipaloille, henkilövahingoille ja muille vaaroille. Suosittelemme, että otat yhteyttä Googleen, Googlen palveluntarjoajaan tai riippumattomaan korjausasiantuntijaan, jos akku täytyy vaihtaa. Löydät yhteystiedot osoitteesta <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Laitteen mukana toimitetaan akku, jolla on vaadittavat sertifioinnit. Akku noudattaa lisäksi IEEE 1725 ‐standardia.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Mallinumerot: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, United States <a href="http://g.co/regulatory" rel=”noopener” target=”_blank”>g.co/regulatory</a></p>


<p>Akkumallin tunnus: G526Q</p>


<p>Paino: 64 g, Kapasiteetti: 5 000 mAh, litiumioni, Sammutusaineet: kuivajauhe, CO2 Vaaralliset aineet: etyylipropionaatti, propyleenikarbonaatti, 1,3-propaanisultoni Kriittiset raaka-aineet: Litium, koboltti, bauksiitti, fluoriitti, kevyet harvinaiset maametallit, fosfori. Koottu Kiinassa ja Vietnamissa.</p>


<p>Älä muokkaa äläkä uudelleenvalmista tai kunnosta akkua. Älä puhkaise akkua äläkä yritä työntää siihen esineitä. Älä upota akkua veteen tai muuhun nesteeseen äläkä altista sitä nesteille. Älä altista akkua tulelle, kuumille lämpötiloille tai muille vaaroille.</p>


<h3>Hävittäminen, kuljettaminen ja kierrättäminen</h3>


<p>Hävitä laite, akut ja lisävarusteet sekä kuljeta niitä paikallisten ympäristö- ja kuljetusmääräysten mukaisesti. Älä kuljeta niitä epäasianmukaisesti tai hävitä niitä tavallisen kotitalousjätteen mukana. Väärä hävitys- tai kuljetustapa voi aiheuttaa räjähdysvaaran, palovaaran tai muita vaaroja. Älä avaa, murskaa tai polta laitetta tai lämmitä sitä yli 45 °C:n lämpötilaan. Lisätietoja laitteen, akkujen ja lisävarusteiden kierrättämisestä saat osoitteesta <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Ympäristörajoitukset</h3>


<p>Jotta laitteen osat tai sisäiset virtapiirit eivät vahingoittuisi, älä käytä tai säilytä puhelinta tai sen lisävarusteita pölyisissä, savuisissa, kosteissa tai likaisissa olosuhteissa tai magneettikenttien lähellä. Pidä puhelin poissa suorasta auringonvalosta ja lämmönlähteiden läheltä. Älä jätä laitetta mihinkään, missä lämpötila voi nousta yli 45 °C:seen, kuten auton kojelaudalle, ikkunalaudalle, lämmittimien lähelle tai ikkunan eteen paikassa, joka altistuu pitkään suoralle auringonvalolle tai voimakkaalle ultraviolettisäteilylle. Tämä voi vahingoittaa laitetta, saada akun ylikuumenemaan tai aiheuttaa palo- tai räjähdysvaaran.</p>


<h3>Räjähdysvaaralliset tilat</h3>


<p>Älä lataa, käytä, säilytä tai kuljeta laitetta paikassa, jossa säilytetään helposti syttyviä tai räjähtäviä aineita (esim. huoltoasemilla, polttoainevarastoissa tai kemikaalilaitoksissa). Älä käytä laitetta räjäytystyömailla tai mahdollisesti räjähdysalttiissa tiloissa, kuten tankkausalueilla, polttoainevarastoissa, aluksen kannen alla, polttoaineen tai kemikaalien siirto- tai säilytysalueilla tai alueilla, joiden ilmassa on kemikaaleja, viljapölyä, metallipölyä tai muita hiukkasia. Tällaisissa tiloissa kipinät voivat saada aikaan räjähdyksen tai tulipalon aiheuttaen henkilövahinkoja ja jopa kuoleman. Kiinnitä huomiota kaikkiin ilmoituksiin ja kyltteihin, joissa kerrotaan näiden riskien mahdollisuudesta.</p>


<h3>Navigointi</h3>


<p>Laitteella voi käyttää kartta- ja navigointipalveluja. Kartat ja navigointi edellyttävät toimivaa datayhteyttä ja sijaintipalveluita, jotka eivät välttämättä ole käytettävissä aina ja kaikkialla. Kartat ja reittiohjeet saattavat olla epätarkkoja, ja todelliset olosuhteet voivat poiketa kartasta, datasta, sisällöstä, reitti- ja liikennetiedoista sekä muista tuloksista. Lue reittiohjeet huolella, noudata kaikkia sovellettavia liikennelakeja ja ‑merkkejä, käytä tilanteissa omaa harkintaasi ja käytä kartta- sekä navigointipalveluita omalla vastuullasi. Olet aina vastuussa omasta toiminnastasi ja sen seurauksista. AR:n avulla navigointi edellyttää ajan tasalla olevia Google Street View ‑kuvia ja kirkasta ulkovaloa, eikä se ole käytettävissä Intiassa.</p>


<h3>Häiriötekijät</h3>


<p>Laitteen käyttäminen tiettyjen aktiviteettien aikana voi häiritä sinua ja aiheuttaa vaaratilanteen sinulle tai muille. Onnettomuuksien välttämiseksi (ja koska se on laitonta useissa paikoissa) älä käytä laitetta ajaessasi, pyöräillessäsi, käyttäessäsi koneita tai tehdessäsi jotain muuta, jolla voi olla vaarallisia seurauksia. Noudata paikallisia lakeja, jotka koskevat mobiililaitteiden, kuulokkeiden ja kypärien käyttöä.</p>


<h3><a id="radio_frequency_interface" name="radio_frequency_interface"></a>Radiotaajuusaltistus</h3>


<p>Tämä laite on arvioitu, ja sen on todettu noudattavan radioaalloille altistumista koskevia viranomaisvaatimuksia. Se on suunniteltu ja valmistettu siten, että radiotaajuusenergialle altistumiselle asetetut rajat eivät ylity.</p>


<p>Maissa, joissa ominaisabsorptionopeuden raja-arvo on 1,6 W/kg laskettuna keskimäärin yhden gramman kudosmassaa kohden, tämän laitetyypin korkeimmat ominaisabsorptionopeuden arvot ovat 1,19 W/kg käytettynä päätä vasten ilman etäisyyttä ja 0,99 W/kg kehoa vasten 1,0 cm:n etäisyydellä. Maissa, joissa ominaisabsorptionopeuden raja-arvo on 2,0 W/kg laskettuna keskimäärin kymmenen gramman kudosmassaa kohden, tämän laitetyypin korkeimmat ominaisabsorptionopeuden arvot ovat 0,99 W/kg käytettynä päätä vasten ilman etäisyyttä tai 1,39 W/kg kehoa vasten 5 mm:n etäisyydellä.</p>


<p>Löydät kunkin oikeudenkäyttöalueen ominaisabsorptionopeuden raja-arvot laitteeltasi: <strong>Asetukset </strong> <img alt="and then" src="image1.png" width="18" height="18"> <strong> Tietoja puhelimesta </strong> <img alt="and then" src="image1.png" width="18" height="18"> <strong> Viranomaistietoa sisältävät tunnisteet</strong>.</p>


<p>Radiotaajuusenergialle altistumisen vähentämiseksi käytä handsfree-vaihtoehtoa, kuten sisäänrakennettua kaiutinpuhelinta, kuulokkeita tai muita vastaavia lisävarusteita. Älä käytä metalliosista valmistettuja koteloita, pidikkeitä tai muita lisävarusteita. Pidä laite riittävän kaukana kehosta minimietäisyysvaatimuksen mukaisesti.</p>


<div class="no-margin">Seuraavilla sivuilla on lisätietoja SAR-arvoista:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Radiotaajuushäiriöt</h3>


<p>Noudata sääntöjä, jotka kieltävät langattoman tekniikan (esim. mobiili- tai Wi-Fi-yhteyksien) käytön. Laite on suunniteltu radiotaajuuspäästöjä koskevien määräysten mukaiseksi, mutta langattomien laitteiden käyttö voi vaikuttaa negatiivisesti muihin elektronisiin laitteisiin. Esimerkiksi lennon aikana tai ennen koneeseen nousua käytä langatonta laitettasi vain lentoyhtiön ohjeiden mukaisesti. Langattoman laitteen käyttö lentokoneessa voi häiritä langattomia verkkoja, vaarantaa lentokoneen toiminnan tai olla lainvastaista. Voit ehkä käyttää laitetta lentokonetilassa.</p>


<h3>Hätäviestintä</h3>


<p>Langattomat laitteet eivät välttämättä ole luotettavia hätäviestinnässä. Laitteen toiminta perustuu radiosignaaleihin, joten yhteyden muodostamista tai ylläpitämistä ei voida taata kaikissa olosuhteissa. Laitteessa on myös ladattava akku, johon voivat vaikuttaa lämpötila, käyttö, vauriot ja muut tekijät. Älä koskaan luota hätäviestinnässä ainoastaan langattomaan laitteeseen. Joillakin oikeudenkäyttöalueilla hätätilannetietoja lähetetään langattomien verkkojen kautta, mutta puhelimesi ei välttämättä aina saa näitä viestejä. Tämä riippuu muun muassa verkkoyhteydestä. Kaikki ominaisuudet, hätätilannetiedot tai hätäviestit eivät välttämättä ole saatavilla kaikilla alueilla tai kielillä. Kun laitteen näyttö on lukittu, voit aloittaa hätäpuhelun painamalla virtapainiketta ja äänenvoimakkuuden lisäyspainiketta yhtä aikaa pitkään. Näytöllä näkyy tällöin hätäpuhelupainike. Soita hätäpuhelu painamalla painiketta.</p>


<h3>Lääkinnällisten laitteiden häiriöt</h3>


<p>Laite käyttää radiota ja muita sähkömagneettisia kenttiä lähettäviä osia, ja se sisältää magneetteja. Sähkömagneettiset kentät ja magneetit voivat häiritä lääkintälaitteiden, esim. sydämentahdistimen tai muiden implantoitujen lääkintälaitteiden toimintaa. Pidä laite ja sen laturi aina turvallisen etäisyyden päässä lääkinnällisestä laitteesta. Jos sinulla on kysyttävää Google-laitteen käyttämisestä lääkinnällisen laitteen lähellä, ota yhteyttä terveyspalvelujen tarjoajaan ennen laitteen käyttämistä. Jos epäilet laitteen häiritsevän lääkintälaitteen toimintaa, sammuta Google-laite ja pyydä lääkäriltäsi omaa lääkintälaitettasi koskevia ohjeita.</p>


<h3>Sairaalat</h3>


<p>Sammuta langaton laite pyydettäessä sairaaloissa, klinikoilla tai terveydenhuoltolaitoksissa. Pyyntöjen tarkoituksena on estää herkille lääkintälaitteille aiheutuvat mahdolliset häiriöt.</p>


<h3>Terveyteen liittyvät toiminnot</h3>


<p>Laitteen ja yleiset hyvinvointiin, uneen, liikuntaan, sykkeeseen ja kuntoiluun liittyvät sovellukset eivät ole lääkintälaitteita (ellei näin ole selkeästi ilmoitettu), ja ne on tarkoitettu vain tiedonsaantiin. Niitä ei ole suunniteltu tai tarkoitettu käytettäväksi tautien tai muiden terveydentilojen diagnosointiin tai hoitoon, seurantaan, ehkäisemiseen tai oireiden lievittämiseen.</p>


<h3>LED</h3>


<p>Laitteessa näkyvillä olevat LEDit ovat turvallisia kohtuullisen ennustettavissa olosuhteissa IEC-standardin 62471 mukaisesti. On kuitenkin suositeltavaa, että LEDejä ei osoiteta suoraan kenenkään silmiin.</p>


<h3>Ihoärsytys</h3>


<p>Jotkut voivat reagoida materiaaleihin, esim. nikkeliin, joita käytetään pitkäaikaiseen ihokontaktiin tarkoitetuissa laitteissa. Lopeta laitteen käyttö ja ota yhteyttä lääkäriin, jos koet ihoärsytystä alueilla, jotka ovat usein kosketuksissa laitteeseen.</p>


<h3>Sairaudet</h3>


<p>Pienellä osalla käyttäjistä voi esiintyä päänsärkyä, epileptisiä tai tajuttomuuskohtauksia, silmien väsymystä tai kuivumista. Näitä oireita laukaisevat visuaaliset ärsykkeet, kuten välkkyvät valot tai kuviot, tai näytöllisten elektroniikkalaitteiden käyttö. Oireita voi ilmetä myös henkilöillä, jotka eivät ole koskaan aiemmin kokeneet vastaavia ongelmia. Jos sinulla on aiemmin esiintynyt epilepsiaa, epileptisiä kohtauksia, tajuttomuuskohtauksia tai muita sairauksia tai epämukavuuden tunnetta, joihin uskot laitteen vaikuttavan, neuvottele lääkärisi kanssa ennen laitteen käyttöä. Lopeta laitteen käyttö heti ja ota yhteys lääkäriin, jos sinulla on oireita, joiden uskot johtuvan puhelimesta tai joihin uskot laitteen vaikuttavan (esimerkiksi päänsärkyä tai epileptisiä tai tajuttomuuskohtauksia).</p>


<h3>Tuki- ja liikuntaelinsairaudet</h3>


<p>Toistuva toiminta, kuten kirjoittaminen, napauttaminen tai näytön pyyhkäiseminen, voi aiheuttaa epämukavia tuntemuksia sormissa, käsissä, ranteissa, käsivarsissa, hartioissa tai muissa ruumiinosissa. Jos olosi alkaa tuntua epämukavalta tällaisen toiminnan seurauksena, lopeta laitteen käyttö ja ota yhteyttä lääkäriin.</p>


<h3>Lasertuote kuluttajille</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Varoitus – Puhelin sisältää luokan 1 lasermoduulin. Laitteen optiikka ja rakenne estävät pääsyn luokkaa 1 korkeampaan lasersäteilyyn.</td>
    </tr>
  </tbody>
</table>


<p>Tämän tuotteen lasermoduulit täyttävät standardien EN 50689:2021 ja EN 60825-1+A11:2021 sekä standardin 21 CFR osien 1040.10 ja 1040.11 vaatimukset, lukuun ottamatta IEC 60825-1:n versiossa 3 mainittuja poikkeuksia, kuten laserilmoituksessa numero 56 (päiväys 8.5.2019) mainitaan. Laitteen käyttö tai säätö muulla kuin tässä oppaassa mainitulla tavalla saattaa johtaa vaaralliselle säteilylle altistumiseen. Vain Google tai valtuutettu palveluntarjoaja saa huoltaa tätä tuotetta.</p>


<p>Etäisyyslasermoduuli: Tehty Itävallassa. ams-OSRAM AG, Tobelbader Str. 30, 8141 Premstaetten, Austria</p>


<h2><a id="usage" name="usage"></a>Asianmukainen käsittely ja käyttö</h2>


<p>Noudata seuraavia ohjeita, kun käytät, säilytät tai puhdistat laitetta.</p>


<h3>Käyttölämpötila</h3>


<p>Älä käytä tai lataa laitetta, kun ympäristön lämpötila on alle 0 °C tai yli 35 °C. Jos laitteen sisälämpötila ylittää normaalin käyttölämpötilan, puhelin yrittää säädellä lämpötilaa, jolloin toimintakyky ja yhteydet voivat kärsiä, lataus ei ehkä onnistu tai näyttö tai laite voi sammua. Et välttämättä voi käyttää laitetta, kun se säätelee lämpötilaansa. Siirrä laite viileämpään (tai lämpimämpään) paikkaan ja odota muutama minuutti, ennen kuin yrität käyttää sitä uudelleen.</p>


<h3>Hoito ja puhdistus</h3>


<p>Irrota laite virta-adapterista ja virta-adapteri pistorasiasta ennen niiden puhdistamista, ukkosen aikana tai kun laitteet ovat pitkään käyttämättä. Älä puhdista laitetta latauksen aikana, sillä tämä voi vahingoittaa laitetta tai aiheuttaa vammoja. Vältä liuottimia ja hankaavia aineita, jotka voivat vahingoittaa tuotteen pintaa. Älä käytä kemiallisia puhdistusaineita, jauheita tai muita kemiallisia aineita (esim. bentseeniä) laitteen tai lisävarusteiden puhdistamiseen.</p>


<p>Altistuminen meikille, kemikaaleille ja värjätyille materiaaleille, kuten denimille, voi tahrata vaalean laitteen ja kotelon.</p>


<p>Suosittelemme puhdistamaan laitteen pyyhkimällä sen pehmeällä nukkaamattomalla kankaalla. Puhdista raidat, pienet tahrat tai pöly kuivalla liinalla ja muista materiaaleista (esim. meikeistä tai uusista farkuista) siirtynyt väri kostealla (ei märällä) liinalla. Puhdista suuret tahrat ja lika näytöltä käyttämällä näytönpuhdistuspyyhkeitä tai silmälasien puhdistusainetta ja laitteen takaosasta ja sivuilta käyttämällä tavallista saippuaa tai puhdistusliinoja, joissa ei ole valkaisuainetta. Löydät lisää hoito- ja puhdistusohjeita osoitteesta <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Jos haluat desinfioida laitteen, mukaan lukien sen näytön, voit käyttää tavallisia kodin desinfiointiliinoja tai liinoja, jotka sisältävät 70 % isopropyylialkoholia. Älä käytä valkaisuaineita sisältäviä pyyhkeitä.</p>


<h3>Pölyn- ja vedenkestävyys</h3>


<p>Laitteesi on suunniteltu täyttämään tehtaalta lähtiessään IEC-standardin 60529 mukaisen IP68-pöly- ja vesitiiviysluokituksen vaatimukset, mutta se ei ole pöly- tai vesitiivis. Pölyn- ja vedenkestävyys eivät ole pysyviä ominaisuuksia, ja ne voivat heikentyä tai hävitä laitteen normaalin kulumisen tai sen korjauksen, purkamisen tai vahingoittumisen myötä. Laitteen pudottaminen voi heikentää sen pölyn‑ tai vedenkestävyyttä. Nestevaurio aiheuttaa takuun raukeamisen. Älä altista laitetta nesteille tai pölylle, sillä ne voivat aiheuttaa oikosulkuja ja/tai ylikuumenemista. Laturi ja muut lisävarusteet eivät ole pölyn- tai vedenkestäviä eikä niitä saa altistaa pölylle eikä nesteille. Lue lisää osoitteesta <a href="g.co/pixel/water" rel="noopener" target="_blank">g.co/pixel/water</a>.</p>


<h3>Magneettikentät</h3>


<p>Vältä laittamasta magneetteja sisältäviä tai magneeteille herkkiä esineitä, esim. credit-kortteja, pankkikortteja, ääni-/videonauhoja tai magneettisia muistilaitteita, tämän laitteen tai sen latausjohdon liittimen lähelle, koska saatat menettää kyseisiin esineisiin tallennettuja tietoja. Magneeteille herkkiä esineitä tulee säilyttää vähintään 5 cm:n päässä tästä laitteesta.</p>


<h2><a id="service" name="service"></a>Huolto ja tuki</h2>


<p>Ilman riittävää teknistä osaamista tehdyt korjaukset tai muokkaukset voivat pysyvästi vahingoittaa laitetta tai aiheuttaa henkilövahinkoja. Google suosittelee, että pyydät asiantuntevaa apua laitteiden korjaamiseen. Asiakaspalvelu voi auttaa löytämään vaihtoehtoisia korjauspalveluita.</p>


<p>Jos lähetät laitteen huoltoon, saatat saada alkuperäisen laitteesi tilalle korvaavan tuotteen alueellasi sovellettavien lakivaatimusten mukaisesti. Korjattavaksi toimitettu tuote saatetaan korvata samantyyppisellä kunnostetulla tuotteella alkuperäisen korjaamisen sijaan. Tuotteiden korjaamiseen voidaan käyttää kunnostettuja osia, jos se on sallittua. Jos tuotteisiin on tallennettu käyttäjän luomaa dataa, korjaaminen tai vaihtaminen voi johtaa datan menettämiseen. Löydät verkko-ohjeita ja ‑tukea osoitteesta <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Laitteessa on ladattava litiumioniakku. Litiumioniakut ovat kulutusosia, jotka heikkenevät ajan mittaan, jolloin akun kapasiteetti tai käyttöaika vähenee. Laitteen akun on suunniteltu säilyttävän enintään 80 % kapasiteetistaan noin 1 000 lataussyklin ajan. Jos huomaat akun kapasiteetin tai käyttöajan pienentyneen tai uskot akun saavuttaneen yllä mainitun latausjakson määrän, suosittelemme vaihtamaan akun ottamalla yhteyttä Googleen (osoitteessa <a href="http://g.co/pixel/contact" rel="noopener" target="_blank">g.co/pixel/contact</a>), Googlen palveluntarjoajaan tai riippumattomaan korjausasiantuntijaan.</p>


<h2><a id="regulatory" name="regulatory"></a>Säädöstenmukaisuustiedot</h2>


<p>Pixel 9a:ta erityisesti koskevat säädöstenmukaisuustiedot sekä sertifiointi- ja yhteensopivuusmerkinnät löytyvät laitteelta kohdasta <strong>Asetukset </strong> <img alt="and then" src="image1.png" width="18" height="18"> <strong> Tietoja puhelimesta </strong> <img alt="and then" src="image1.png" width="18" height="18"> <strong> Viranomaistietoa sisältävät tunnisteet</strong>.</p>


<h3>EMC-vaatimustenmukaisuusilmoitus</h3>


<p><strong>Tärkeää:</strong> Tämän laitteen ja muiden sen mukana tulleiden lisävarusteiden on osoitettu noudattavan sähkömagneettista yhteensopivuutta (EMC) koskevia vaatimuksia tiettyjen ehtojen puitteissa. Näihin kuuluu esimerkiksi yhteensopivien lisälaitteiden käyttö ja suojattujen johtojen käyttö järjestelmän osien välillä. On tärkeää, että käytät yhteensopivia lisälaitteita ja suojattuja johtoja järjestelmän osien välillä vähentääksesi radioiden, televisioiden ja muiden sähkölaitteiden häirinnän mahdollisuutta.</p>


<h3><a id="eu" name="eu"></a>Säädöstenmukaisuustiedot: EU</h3>


<h4>EU-vaatimustenmukaisuusilmoitus</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Google LLC vakuuttaa, että radiolaitetyyppi GTF7P noudattaa direktiivin 2014/53/EU (Radiolaitedirektiivi) vaatimuksia. Täydellinen vaatimustenmukaisuusvakuutus on nähtävillä osoitteessa <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Direktiivin 2014/53/EU mukaiset rajoitukset ja vaatimukset </strong></h4>


<p>Laitetta saa käyttää vain sisätiloissa, kun sitä käytetään taajuusalueella 5 250–5 350 MHz ja 5 925–6 425 MHz (LPI) seuraavissa maissa: AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR ja UK(NI).</p>


<h2>Tietoa taajuusalueista ja langattomasta antotehosta</h2>


<h3>Euroopan unioni</h3>


<p>Tässä annetut tiedot ovat suurimmat sallitut radiotaajuustehot, joita lähetetään radiolaitteiden taajuusalueilla.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Taajuus</strong></p>
        </th>
        <th scope="col" style="width:NaNpx">
        <p><strong>Teho</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2 400–2 483,5 MHz</p>
        </td>
        <td style="width:NaNpx">&lt; 20 dBm</td>
      </tr>
      <tr>
        <td style="width:NaNpx">
        <p>5 150–5 350 MHz</p>
        </td>
        <td style="width:NaNpx">&lt; 23 dBm</td>
      </tr>
      <tr>
        <td style="width:NaNpx">
        <p>5 470–5 725 MHz</p>
        </td>
        <td style="width:NaNpx">&lt; 23 dBm</td>
      </tr>
      <tr>
        <td style="width:NaNpx">
        <p>5 725–5 875 MHz</p>
        </td>
        <td style="width:NaNpx">&lt; 14 dBm</td>
      </tr>
      <tr>
        <td style="width:NaNpx">
        <p>5 925–6 425 MHz (VLP/LPI)</p>
        </td>
        <td style="width:NaNpx">&lt; 14 dBm / &lt; 23 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; -2,0 dBuA/m @ 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC 1</p>
        </td>
      </tr>
      <tr>
        <td style="width:NaNpx">
        <p>UMTS Band I / VIII</p>
        </td>
        <td style="width:NaNpx">
        <p>&lt; PC 3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38, B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR n77 , n78</p>
        </td>
        <td style="width:NaNpx">
        <p>&lt;PC2</p>
        </td>
      </tr>
    </tbody>
  </table>
</div>


<h2>Radiotaajuushäiriöt</h2>


<p>Google ei ole vastuussa radio- tai televisiolähetysten häiriöistä, jotka aiheutuvat näiden laitteiden tai niiden lisätarvikkeiden luvattomista muokkauksista tai muiden kuin Googlen hyväksymien laitteiden ja johtojen käytöstä. Luvattomista muutoksista, muokkauksista tai yhdistelmistä aiheutuvien häiriöiden korjaaminen on käyttäjän vastuulla. Google ja sen valtuutetut jälleenmyyjät tai jakelijat eivät ole vastuussa vahingoista tai viranomaissäädösten rikkomuksista, jotka aiheutuvat ohjeiden vastaisesta käytöstä.</p>


<h4>Sähkö- ja elektroniikkalaiteromu- (SER) sekä akut</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Vasemmalla oleva SER-symboli tarkoittaa, että paikallisten lakien ja säädösten mukaan tuotetta tai sen akkuja ei saa hävittää kotitalousjätteen mukana. Kun tämän tuotteen käyttöikä on lopussa, vie se paikallisen viranomaisen osoittamaan keräyspisteeseen turvallista hävittämistä ja kierrättämistä varten. Tuotteen, sen lisävarusteiden ja sen akkujen erillinen keräys ja kierrätys auttaa säästämään luonnonvaroja sekä suojelemaan ihmisten terveyttä ja ympäristöä.</td>
    </tr>
  </tbody>
</table>


<h4>RoHS-vaatimusten noudattaminen</h4>


<p>Tämä tuote noudattaa 8.6.2011 annettua Euroopan parlamentin ja neuvoston direktiiviä 2011/65/EU tiettyjen vaarallisten aineiden käytön rajoittamisesta sähkö- ja elektroniikkalaitteissa (RoHS) muutoksineen.</p>


<h4><strong>REACH-asetus</strong></h4>


<p>REACH-asetus (Euroopan parlamentin ja neuvoston asetus N:o 1907/2006 kemikaalien rekisteröinnistä, arvioinnista, lupamenettelyistä ja rajoituksista) on kemikaaleja koskeva EU:n sääntelykehys. Google noudattaa kaikkia asetuksen vaatimuksia ja on sitoutunut antamaan asiakkailleen tietoja REACH-asetuksen mukaisista erityistä huolta aiheuttavista aineista. Saat lisätietoja lähettämällä Googlelle viestin osoitteeseen Env-Compliance@google.com.</p>


<p>Valmistaja: Google LLC 1600 Amphitheatre Parkway, Mountain View, CA 94043 USA.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Ireland.</p>


<h4>Yleislaturidirektiivi</h4>


<p>Laturin tuottaman tehon on oltava vähintään radiolaitteen vaatimat 7,5 wattia ja enintään 27 wattia enimmäislatausnopeuden saavuttamiseksi.</p>


<p>Laite tukee USB Power Delivery -latausprotokollaa "nopea USB PD ‐lataus".</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Rajoitettu takuu</a></h2>


<p>Rajoitettu takuu on saatavilla <a href="https://support.google.com/store/troubleshooter/3070579" rel="noopener" target="_blank">Googlen laitteistotakuukeskuksessa</a>.</p>


<p>© 2025 Google LLC. Kaikki oikeudet pidätetään.</p>


<p>Pixel 9a, G-logo, Google, Android ja niihin liittyvät merkit ja logot ovat Google LLC:n tavaramerkkejä.</p>


<p>Wi-Fi® ja Wi-Fi-logo ovat Wi-Fi Alliancen tavaramerkkejä. Tekstimuotoinen Bluetooth®-tuotemerkki ja ‑logot ovat Bluetooth SIG, Inc:n rekisteröityjä tavaramerkkejä. Kaikki muut tavaramerkit ovat omistajiensa omaisuutta.</p>


<p>ENERGY STAR ja ENERGY STAR ‐merkki ovat Yhdysvaltain Environmental Protection Agencyn rekisteröityjä tavaramerkkejä.</p>


</html>
<html>
<h1>Pixel 9a ohutus- ja regulatiivne juhend</h1>


<h2><a name="product_info"></a>Kust leida tooteteavet?</h2>


<p>See juhend hõlmab peamisi ohutusjuhiseid, mis on esitatud ka teie seadmega kaasasolevas prinditud ohutus- ja garantiibrošüüris. Samuti hõlmab see teie seadme täiendavat ohutus-, regulatiiv- ja garantiiteavet.<br />
  <br />
  Ohutus- ja regulatiivteave: <a href="http://g.co/pixel/safety" rel="noopener" target="_blank">g.co/pixel/safety</a> või valikud <strong>Seaded </strong> <img alt="and then" src="image1.png" width="18" height="18"> <strong> Telefoni teave </strong> <img alt="and then" src="image1.png" width="18" height="18"> <strong> Ohutus- ja regulatiivjuhend</strong></p>


<p>Teie riigi garantiiteave, sealhulgas nõude esitamise juhised: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>[Seadme elektroonilised regulatiivsildid ja erineeldumismäära (SAR) väärtused: <strong>Seaded </strong> <img alt="and then" src="image1.png" width="18" height="18"> <strong> Telefoni teave </strong> <img alt="and then" src="image1.png" width="18" height="18"> <strong> Regulatiivsildid</strong></p>


<p>[Ökodisaini (energiatõhususe) teave: <a href="http://g.co/ecodesign" rel="noopener" target="_blank">g.co/ecodesign</a></p>


<p>Abi teie seadmele: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Ohutusalased hoiatused</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>HOIATUS: TERVISEALANE JA OHUTUSTEAVE; LUGEGE ENNE KASUTAMIST, ET VÄHENDADA VIGASTUSTE, EBAMUGAVUSE JA VARALISE KAHJU, SEALHULGAS TEIE SEADME, TARVIKUTE VÕI ÜHENDATUD SEADMETE KAHJUSTAMISE RISKI NING MUID VÕIMALIKKE OHTE</strong></td>
    </tr>
  </tbody>
</table>


<h3>Käsitsemine</h3>


<p>Olge seadme käsitsemisel hoolikas. Seadme lahtivõtmine, pillamine, väänamine, põletamine, muljumine või torkamine võib seadet või akut kahjustada. Ärge kasutage seadet, mille korpus on kahjustatud, ekraan on mõranenud või millel on muud laadi füüsilised kahjustused. Kahjustatud seadme kasutamine võib põhjustada vigastusi või ülekuumenemist. Ärge laske seadmel kokku puutuda vedelikega, mis võivad põhjustada lühise ja ülekuumenemise. Kui seade saab märjaks, ärge üritage seda kuivatada välise soojusallikaga.</p>


<p>Teie seade töötab kõige paremini temperatuurivahemikus 0 kuni 35 °C (32 kuni 95 °F) ja seda tuleb hoida temperatuuril –20 kuni 45 °C (–4 kuni 113 °F). Vältige seadme kokkupuudet temperatuuriga üle 45 °C (113 °F), näiteks auto armatuurlaual või kütteseadmete läheduses, kuna see võib telefoni kahjustada, põhjustada aku ülekuumenemise või tekitada tuleohu. Hoidke seadet soojusallikate ja otsese päikesevalguse eest eemal. Kui seade muutub liiga kuumaks, katkestage ühendus toiteallikaga (kui seade on ühendatud), viige seade jahedamasse kohta ja ärge kasutage seda enne, kui see on jahtunud. Teie seade töötab kõige paremini kõrgusel kuni 5000 m (16404 jalga).</p>


<p>Teatavates režiimides, näiteks mängides, videoid jäädvustades, taskulampi, virtuaalreaalsuse või liitreaalsuse funktsioone kasutades, võib seade soojeneda rohkem kui tavapärasel kasutamisel. Seetõttu võib seade töötada energiasäästurežiimis või lülituda ajutiselt välja. Olge seadet nendes režiimides kasutades eriti ettevaatlik. Vaadake allolevast jaotisest „Pikaajaline kokkupuude kuumusega“ lisateavet selle kohta, millised ohud võivad ilmneda pikaajalisel kokkupuutel kuumusega.</p>


<h3>Remont ja hooldus</h3>


<p>Iseseisvalt remontimine ei ole soovitatav, v.a juhul, kui olete täiskasvanu ja teil on elektroonikaseadmete ohutuks remontimiseks vajalikud tehnilised oskused. Kui otsustate ise remontida, nõustute vastutama sellise remondiga seotud riskide eest. Olge remontimisel ettevaatlik. Seadme avamine ja/või remontimine võib kaasa tuua elektrilöögi, seadme kahjustamise, tulekahju ja kehavigastuste riski ning ka muud ohud. Seadme lahtivõtmine võib vee- või tolmukindlust vähendada, seadet kahjustada või teid vigastada. Näiteks sisaldab seade laserit, mis võib lahtivõtmise ajal kahjustada saada ja põhjustada nähtamatut kahjulikku laserkiirgust.</p>


<p>Kui teie seade ei tööta õigesti või on kahjustunud, võtke ühendust klienditeenindusega. Vaadake lisateavet aadressilt <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Laadimine</h3>


<p>Veenduge, et toiteadapter ja seade oleksid kasutamise või laadimise ajal hästi ventileeritud. Kahjustatud kaablite või toiteadapterite kasutamine või niiske seadme laadimine võib põhjustada tulekahju, elektrilöögi või vigastuse või kahjustada seadet või muud vara. Ärge laadige märga seadet. Vältige seadme laadimist otseses päikesevalguses.</p>


<p>Seadme laadimisel ühendage toiteadapter seadme lähedal olevasse pistikupessa, millele on lihtne juurde pääseda. Ärge suruge seda toiteadapterit ja muid pistikuid või toiteadaptereid pistikupessa, kui nende jaoks ei ole piisavalt ruumi. Toiteadapteri toiteallikast eemaldamisel tõmmake adapterit, mitte laadimiskaablit. Ärge väänake ega muljuge kaablit ning ärge kasutage liitmiku pordiga ühendamisel jõudu. Kui saate laadimise ajal sõnumi, mis palub teil laadija ühenduse katkestada, eemaldage laadija või toiteadapter toitevõrgust. Enne kui üritate uuesti laadida, veenduge, et nii laadimiskaabli liitmik kui ka seadme laadimisport oleksid kuivad ega sisaldaks võõrkehi.</p>


<p>Kasutage seadme laadimiseks ainult kaasasolevat kaablit või ühilduvaid laadimistarvikuid, mis on saadaval Google Store’is või Google’i volitatud edasimüüjate juures (otsige märki „Made for Google“). Vahelduvvooluadapter peab olema sertifitseeritud kasutamiseks standardil IEC 60950-1 põhineva piiratud toiteallikana ja/või vastama standardi IEC 62368-1 klassifikatsioonile PS2, nimiväärtustega 5 V (alalisvool), max 3 A; 9 V (alalisvool), max 3 A USB PD toega vahelduvvooluadapteri kasutamisel, ning sobima CTIA sertifitseerimisnõuete kohaselt standardit IEEE 1725 järgiva akusüsteemiga kasutamiseks. Ühildumatute laadimistarvikute kasutamine võib põhjustada tulekahju, elektrilöögi või vigastuse või kahjustada seadet ja tarvikuid.</p>


<h3>Juhtmeta laadimine</h3>


<p>Teie seadet võib laadida Qi-standardile vastava või Google'i heakskiidetud juhtmeta laadija abil. Ärge asetage metallist ega magnetilisi võõrkehi juhtmeta laadija ja seadme vahele, kuna see võib põhjustada võõrkeha kuumenemist või takistada seadme laadimist. Sellised võõrkehad on näiteks mündid, ehted, SIM-i salve tööriistad ja krediitkaardid. Kui kasutate metallist või magnetilist seadmeümbrist, eemaldage see enne juhtmeta laadimist, kuna ümbris võib põhjustada seadme või laadija ülekuumenemise või takistada seadme laadimist.</p>


<h3>Pikaajaline kokkupuude kuumusega</h3>


<p>Seade ja laadija kuumenevad tavapärase töö ajal ning järgivad kehtivaid pinnatemperatuuri standardeid ja piirnorme. Vältige seadme kasutamisel või laadimisel pikaajalist kokkupuudet nahaga, kuna naha pikaajaline kokkupuude kuumade pindadega võib põhjustada ebamugavusi või põletusi. Ärge magage seadme ega toiteadapteri peal või nende läheduses ja ärge katke neid teki või padjaga. Pidage seda meeles juhul, kui teil on füüsiline seisund, mis mõjutab naha tundlikkust soojuse suhtes. Pange seade käest, kui see tundub kuum või ebamugavalt soe.</p>


<h3>Laste ohutus</h3>


<p>Seade ei ole mänguasi. Seade võib sisaldada (või sellega on kaasas) väikseid osi, kaableid, plast-, klaas- või metalldetaile ning teravate servadega osi, mis võivad põhjustada vigastusi või lämbumisohtu. Lapsed võivad juhtmete ja kaablite tõttu lämbuda. Hoidke seadet ja selle tarvikuid, sealhulgas juhtmeid ja kaableid, lastele kättesaamatus kohas (vähemalt 0,9 meetri (3 jala) kaugusel) ning ärge lubage lastel seadme ja selle tarvikutega mängida. Lapsed võivad endale või teistele viga teha või kogemata seadet kahjustada. Väikeste osade allaneelamisel või kehavigastuste korral pöörduge kohe arsti poole.</p>


<h3>Kuulmiskadu</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Pikaajaline kokkupuude valjude helidega (sh muusika) võib kuulmist kahjustada. Potentsiaalse kuulmiskahjustuse vältimiseks ärge kuulake valju heli pika aja jooksul. Pidev kokkupuude suure helitugevuse ja taustamüraga võib jätta mulje, nagu valjud helid oleksid vaiksemad. Enne kõrvaklappide kasutamist kontrollige helitugevust.</td>
    </tr>
  </tbody>
</table>


<h3>Aku</h3>


<p>Seadmel on laetav liitiumioonaku. See on tundlik komponent, mis võib kahjustuste korral põhjustada vigastusi. Google soovitab seadme remontimiseks pöörduda spetsialisti poole ja kasutada Google'i originaalvaruosi, kui need on teie piirkonnas saadaval. Ise remontimine (sh aku eemaldamine ja/või asendamine) ei ole soovitatav, v.a juhul, kui olete täiskasvanu ja teil on elektroonikaseadmete ohutuks remontimiseks vajalikud tehnilised oskused. Kui otsustate ise remontida, nõustute vastutama sellise remondiga seotud riskide eest. Olge remontimisel ettevaatlik. Seadme avamine ja/või remontimine võib kaasa tuua elektrilöögi, seadme kahjustamise, tulekahju ja kehavigastuste riski ning ka muud ohud. Aku vahetamiseks soovitame võtta ühendust Google'i, Google'i teenusepakkuja või sõltumatu remondispetsialistiga. Vaadake kontaktandmeid aadressilt <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Seadmel on asjakohaste sertifikaatidega aku. Lisaks järgib aku standardit IEEE 1725.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Mudelinumbrid: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, Ameerika Ühendriigid <a href="http://g.co/regulatory" rel=”noopener” target=”_blank”>g.co/regulatory</a></p>


<p>Aku mudeli ID: G526Q</p>


<p>Kaal: 64 g. Maht: 5000 mAh, liitium-ioonaku. Kustutusvahend: kustutuspulber, süsihappegaas. Ohtlikud ained: etüülpropionaat, propüleenkarbonaat, 1,3-propaansultoon. Kriitilised toormaterjalid: liitium, koobalt, boksiit, fluoriit, haruldased muldmetallid, fosfor. Valmistatud Hiinas ja Vietnamis.</p>


<p>Akut ei tohi modifitseerida, ümber töötada ega taastada, torgata, vedeliku sisse asetada ega sellesse esemeid sisestada. Samuti vältige kokkupuudet vee ja muude vedelike, tule, liigse kuumuse ja/või muude ohtudega.</p>


<h3>Käitlemine, transport ja taaskasutus</h3>


<p>Järgige seadme, akude ja tarvikute transportimisel ja käitlemisel kohalikke keskkonna- ja transpordieeskirju. Ärge transportige neid sobimatul moel ega visake neid ära koos olmeprügiga. Jäätmekäitlus- või transpordinõuete eiramine võib põhjustada tulekahju, plahvatuse ja/või muid ohte. Ärge avage, purustage ega põletage seadet ega kuumutage seda üle 45 °C (113 °F). Vaadake lisateavet seadme, akude ja tarvikute käitlemise kohta aadressilt <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Keskkonnaalased piirangud</h3>


<p>Seadme osade või sisemiste vooluringide kahjustamise vältimiseks ärge kasutage ega hoidke seadet ega selle tarvikuid tolmuses, suitsuses, niiskes või määrdunud keskkonnas ega magnetväljade läheduses. Hoidke seadet soojusallikatest eemal ja otsese päikesevalguse eest kaitstuna. Ärge jätke seadet sõidukisse ega kohtadesse, kus temperatuur võib tõusta üle 45 °C (113 °F), näiteks auto armatuurlauale, aknalauale, kütteseadmete lähedusse või klaasi taha, mis on pikka aega päikesevalguse või tugeva ultraviolettvalguse käes. See võib seadet kahjustada, põhjustada aku ülekuumenemist ja tulekahju- või plahvatusohtu.</p>


<h3>Plahvatusohtlikud keskkonnad</h3>


<p>Ärge laadige, kasutage, hoidke ega transportige seadet kohtades, kus säilitatakse kergsüttivaid aineid või lõhkeaineid (nt tanklad, kütuselaod ja keemiatehased). Ärge kasutage seadet piirkonnas, kus toimuvad õhkimistööd, ega plahvatusohtlikus keskkonnas, näiteks tankimispaikades, kütuseladudes, madalamatel laevatekkidel, kütuse või kemikaalide veo- ja säilitusaladel, ega piirkondades, kus õhus on kemikaale või osakesi, näiteks kiude, tolmu või metallipulbrit. Sellistes piirkondades võivad sädemed tekitada plahvatuse või tulekahju, mis võib kaasa tuua kehavigastusi või põhjustada isegi surma. Järgige kõiki märguandeid ja silte, mis viitavad nendele ohtudele.</p>


<h3>Navigeerimine</h3>


<p>Teie seadmel on juurdepääs kaardi- ja navigeerimisteenustele. Kaardid ja navigeerimine vajavad töötavat andmesideühendust ja asukohateenuseid. Teenused ei pruugi kõigis piirkondades alati saadaval olla. Kaardid ja juhised võivad olla ebatäpsed ja tegelikud tingimused võivad kaardil märgitust, kuvatavatest andmetest, liiklusteabest, juhistest, sisust ja muudest tulemustest erineda. Vaadake juhised hoolikalt üle ja järgige kõiki kehtivaid liiklusseadusi ja -märke, rakendage tervet mõistust, lähtuge isiklikest hinnangutest ning kasutage kaardi- ja navigeerimisteenuseid omal vastutusel. Vastutate oma käitumise ja selle tagajärgede eest alati ise. Liitreaalsusega navigeerimiseks on vaja ajakohaseid Google'i tänavavaate pilte ja eredat päevavalgust. Teenus ei ole Indias saadaval.</p>


<h3>Häiringud</h3>


<p>Seadme kasutamine võib teatud toiminguid häirida ja põhjustada teie või teiste jaoks ohtliku olukorra. Õnnetusohu vähendamiseks (ja kuna see on paljudes kohtades seadusega keelatud) ärge kasutage seadet rattaga sõites ega autot või masinaid juhtides, samuti ärge kasutage seda muude toimingute ajal, millel võivad olla rängad tagajärjed. Järgige mobiilseadmete, kõrvaklappide ja kiivrite kasutamisel kohalikke seadusi.</p>


<h3><a id="radio_frequency_interface" name="radio_frequency_interface"></a>Kokkupuude raadiosagedusega</h3>


<p>Seade on kontrollitud ja vastab raadiolainetega kokkupuute kohta kehtivatele regulatiivsetele nõuetele ning selle loomisel ja tootmisel on järgitud kohaldatavaid emissiooni piirnorme raadiosagedusliku (RF) kiirgusega kokkupuutele.</p>


<p>Riikides, kus erineeldumismäära (SAR) ülempiir on 1,6 W/kg keskmistatuna ühe grammi koe kohta, on seda tüüpi seadme kõrgeim SAR-i väärtus kõrva vastas kasutades 1,19 W/kg, ja kehast 1,0 cm (0,4 tolli) kaugusel 0,99 W/kg. Riikides, kus erineeldumismäära (SAR) ülempiir on 2,0 W/kg keskmistatuna kümne grammi koe kohta, on seda tüüpi seadme kõrgeim SAR-i väärtus kõrva vastas kasutades 0,99 W/kg ja kehast 5 mm (0,2 tolli) kaugusel 1,39 W/kg.</p>


<p>Leiate igas kohtualluvuses kehtivad SAR-i piirmäärad oma seadme jaotisest <strong>Seaded</strong> <img alt="and then" src="image1.png" width="18" height="18"> <strong>Telefoni teave</strong> <img alt="and then" src="image1.png" width="18" height="18"> <strong>Regulatiivsildid</strong>.</p>


<p>Selleks et vähendada kokkupuudet raadiosagedusliku energiaga, kasutage vabakäerežiimi, näiteks sisseehitatud kõlarit, kõrvaklappe või muid sarnaseid tarvikuid. Veenduge, et seadme tarvikud, näiteks ümbris ja hoidik, ei sisaldaks metallosi. Kaugusnõude täitmiseks hoidke seadet kehast eemal.</p>


<div class="no-margin">Lisateavet SAR-i kohta leiate järgmistelt saitidelt.</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Raadiohäired</h3>


<p>Järgige reegleid, mis keelavad juhtmeta tehnoloogia kasutamist (nt mobiilside või WiFi). Teie seade on loodud järgima raadiosagedusliku kiirgusega seotud eeskirju, ent juhtmeta seadmete kasutamine võib mõjutada muid elektroonikaseadmeid. Näiteks lennukiga sõitmise ajal või vahetult enne pardaleminekut kasutage juhtmeta seadet ainult lennufirma juhiste kohaselt. Juhtmeta seadme kasutamine lennukis võib häirida juhtmeta võrke, ohustada lennuki talitlust või olla seadusega keelatud. Võib-olla võite kasutada seadet lennukirežiimis.</p>


<h3>Hädaabiside</h3>


<p>Juhtmeta seade ei pruugi olla hädaabiside pidamiseks usaldusväärne. Seade töötab raadiosignaalide alusel ja pole tagatud, et see saab kõigis tingimustes ühenduse luua või seda säilitada. Teie seadme toiteallikaks on laetav aku, mille tööd mõjutavad temperatuur, kasutamisviis, kahjustused ja muud tegurid. Ärge tuginege hädaabiside puhul ainult juhtmeta seadmele. Teatud kohtualluvustes edastatakse hädaabiteavet juhtmeta võrkude kaudu, ent olenevalt võrguühendusest või muudest teguritest ei pruugi teie seade alati sidet vastu võtta. Teatud funktsioonid ja hädaabiteave ei pruugi kõigis piirkondades või keeltes saadaval olla. Kui seadme ekraan on lukus, saate hädaabikõne algatamiseks vajutada samal ajal pikalt toitenuppu ja helitugevuse suurendamise nuppu. Ekraanil kuvatakse seejärel hädaabikõne nupp. Hädaabikõne tegemiseks puudutage seda nuppu.</p>


<h3>Meditsiiniseadmete häiringud</h3>


<p>Teie seade kasutab raadioid ja muid komponente, millel on elektromagnetväli, ja sisaldab ka magneteid. Need elektromagnetväljad ja magnetid võivad häirida meditsiiniseadmete, näiteks südamestimulaatorite ning muude implanteeritud meditsiiniseadmete tööd. Hoidke seadet ja laadijat meditsiiniseadmest alati ohutus kauguses. Kui teil on küsimusi oma Google'i seadme kasutamise kohta koos meditsiiniseadmega, pöörduge enne seadme kasutamist oma meditsiiniteenuse pakkuja poole. Kui arvate, et seade häirib teie meditsiiniseadme tööd, lülitage oma Google'i seade välja ja küsige arstilt teavet oma meditsiiniseadme kohta.</p>


<h3>Haiglad</h3>


<p>Lülitage juhtmeta seade välja, kui seda palutakse teha haiglas, kliinikus või raviasutuses. Selle eesmärk on vältida tundlike meditsiiniseadmete võimalikke häiringuid.</p>


<h3>Tervisega seotud funktsioonid</h3>


<p>Teie seade ja üldised heaolu-, une-, treeningu-, pulsi- ja muud seotud vormisolekurakendused ei ole meditsiiniseadmed (v.a juhul, kui nende puhul on selgelt märgitud, et need on mõeldud meditsiiniliseks otstarbeks) ja need on saadaval ainult informatiivsel eesmärgil. Need ei ole mõeldud haiguste või muude seisundite diagnoosimiseks ega nende ravimiseks, jälgimiseks, leevendamiseks või ennetamiseks.</p>


<h3>LED</h3>


<p>Seadme nähtavad LED-id on standardi IEC 62471 kohaselt mõistlikkuse piires prognoositavatel tingimustel ohutud. Siiski on soovitatav mitte suunata LED-tulesid kellelegi silma.</p>


<h3>Nahaärritus</h3>


<p>Kokkupuude teatud materjalide, näiteks nikliga, mida sisaldavad teatud pikalt nahaga kontaktis olevad esemed, võib põhjustada mõne inimese nahal reaktsiooni. Kui teil ilmneb nahaärritus piirkonnas, mis on seadmega pidevalt kontaktis, lõpetage seadme kasutamine ja pidage nõu arstiga.</p>


<h3>Meditsiinilised seisundid</h3>


<p>Visuaalne stimulatsioon, näiteks vilkuvad tuled või eredavärvilised mustrid, ja ekraaniga elektroonikaseadmete kasutamine võib mõnel kasutajal põhjustada peavalusid, krambihooge, teadvusekaotust või silmade koormust, väsimust või kuivust. Need sümptomid võivad ilmneda ka inimestel, kellel ei ole varem selliseid probleeme esinenud. Kui teil on esinenud krambihooge, teadvusekaotust, epilepsiahooge või muid meditsiinilisi seisundeid või tunnete ebamugavust, mis võib olla seotud teie seadmega, pidage enne seadme kasutamist nõu arstiga. Kui teil esineb sümptomeid, mis võivad teie arvates olla seadmest põhjustatud (nt peavalud, teadvusekaotus, krambihood), lõpetage kohe seadme kasutamine ja pöörduge arsti poole.</p>


<h3>Lihasluukonna haigused</h3>


<p>Korduvad tegevused, näiteks seadme ekraanil teksti sisestamine, ekraani puudutamine või pühkimine, võivad põhjustada sõrmedes, labakätes, randmetes, käsivartes, õlgades või muudes kehaosades ebamugavustunnet. Kui tunnete selliste tegevuste ajal ebamugavust, lõpetage seadme kasutamine ja pidage nõu arstiga.</p>


<h3>Tarbijale suunatud laserseade</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Hoiatus – teie telefon sisaldab 1. klassi lasermoodulit. Seade hõlmab optikat ja kaitsvat korpust, mistõttu puudub juurdepääs 1. klassist kõrgema taseme laserkiirgusele.</td>
    </tr>
  </tbody>
</table>


<p>Selle toote lasermoodulid vastavad standarditele EN 50689:2021 ja EN 60825-1+A11:2021 ning USA föderaaleeskirjade koodeksi 21. jaotise osades 1040.10 ja 1040.11 sätestatud nõuetele, välja arvatud vastavus standardi IEC 60825-1 3. väljaandele, nagu on kirjeldatud 2019. aasta 8. mail avaldatud laserkiirguse teatises nr 56. Juhtelementide kasutamine või protseduuride kohandamine või kasutamine siin kirjeldatust erineval moel võib põhjustada kokkupuudet ohtliku kiirgusega. Toodet tohib hooldada ainult Google või volitatud teenusepakkuja.</p>


<p>Lähedustuvastuse lasermoodul: valmistatud Austrias. ams-OSRAM AG, Tobelbader Str. 30, 8141 Premstaetten, Austria</p>


<h2><a id="usage" name="usage"></a>Sobiv käsitsemine ja kasutamine</h2>


<p>Seadme kasutamisel, hoiustamisel ja puhastamisel järgige neid juhiseid.</p>


<h3>Töökeskkonna temperatuur</h3>


<p>Ärge kasutage ega laadige seadet keskkonnas, mille temperatuur on alla 0 °C (32 °F) või üle 35 °C (95 °F). Kui seadme sisetemperatuur ületab tavapärase töötemperatuuri, võib seade üritada ise temperatuuri reguleerida, millega võib kaasneda jõudluse vähenemine ja ühenduste katkemine, laadimise ebaõnnestumine või seadme või selle ekraani väljalülitamine. Temperatuuri reguleerimise ajal ei saa te võib-olla seadet kasutada. Viige seade jahedamasse (või soojemasse) keskkonda ja oodake mõni minut, enne kui üritate seda uuesti kasutada.</p>


<h3>Hooldus ja puhastamine</h3>


<p>Eemaldage seade ja toiteadapter vooluvõrgust puhastamise ajaks, äikesetormi korral või juhul, kui seadet ei kasutata pikka aega. Ärge puhastage seadet laadimise ajal, kuna see võib põhjustada vigastusi või seadet kahjustada. Vältige lahusteid ja abrasiivseid materjale, mis võivad toote välispinda kahjustada. Ärge kasutage seadme ega tarvikute puhastamiseks keemilisi puhastusaineid, pulbreid ega muid keemilisi vahendeid (nt benseen).</p>


<p>Kokkupuude jumestusvahendite, kemikaalide ja värvitud materjalide, näiteks teksariidega, võib heledavärvilist seadet ja ümbrist määrida.</p>


<p>Seadme puhastamiseks soovitame seda ettevaatlikult pühkida pehme kiududeta lapiga. Kasutage mustuse, plekkide ja tolmu puhul kuiva lappi ning värvi andnud asjade (nt meik või uued teksad) puhul niisket lappi. Kasutage ekraanil olevate plekkide ja mustuse eemaldamiseks prillide puhastuslappi või ekraanilappi ning servade ja tagakülje puhastamiseks tavapärast majapidamisseepi või valgendita puhastuslappi. Vaadake lisateavet hooldamise ja puhastamise kohta aadressilt <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Seadme (sh ekraani) desinfitseerimiseks võite kasutada tavapäraseid majapidamises kasutatavaid desinfitseerimislappe või 70% isopropüülalkoholi sisaldavaid lappe. Ärge kasutage valgendit sisaldavaid lappe.</p>


<h3>Tolmu- ja veekindlus</h3>


<p>Teie seade on IEC standardi 60529 järgi loodud tehasest väljudes järgima tolmu- ja veekindluse reitingut IP68, kuid see pole tolmu- ega veekindel. Tolmu- ja pritsmekindlus ei ole püsiv ning telefoni tavapärane kulumine, kahjustused ning telefoni remontimine ja demonteerimine võivad tolmu- ja pritsmekindlust aja jooksul vähendada või see võib üldse kaduda. Seadme mahakukkumisel võib tolmu- või pritsmekindlus kaduda. Vedelikukahjustused tühistavad garantii. Ärge laske seadmel kokku puutuda vedelike ega tolmuga, mis võivad põhjustada lühise ja/või ülekuumenemise. Seadme laadija ja muud tarvikud ei ole tolmu- ega veekindlad ja need ei tohi kummagagi kokku puutuda. Vaadake lisateavet aadressilt <a href="g.co/pixel/water" rel="noopener" target="_blank">g.co/pixel/water</a>.</p>


<h3>Magnetväljad</h3>


<p>Vältige magneteid sisaldavate või magnetväljade suhtes tundlike esemete, näiteks krediitkaartide, pangakaartide, heli-/videokassettide või magnetiliste mäluseadmete asetamist seadme või selle laadimiskaabli liitmiku lähedusse, kuna sellistesse esemetesse talletatud teave võib kaotsi minna. Magnetvälja suhtes tundlikku teavet sisaldavad esemed tuleb hoida seadmest vähemalt 5 cm (2 tolli) kaugusel.</p>


<h2><a id="service" name="service"></a>Hooldus ja tugi</h2>


<p>Ilma piisavate tehniliste oskusteta tehtud parandused või modifikatsioonid võivad seadet jäädavalt kahjustada või kehavigastusi põhjustada. Google soovitab seadme remontimiseks pöörduda spetsialisti poole. Alternatiivsete remonditeenuste jaoks võtke ühendust klienditeenindusega.</p>


<p>Kui saadate seadme hooldusesse, võite kooskõlas teie piirkonnas kohaldatavate õiguslike nõuetega saada originaalseadme asemele asendusseadme ja remondiks esitatud seade võidakse asendada sama tüüpi taastatud seadmega, selle asemel, et seda parandada. Kui see on lubatud, võidakse seadmete parandamiseks kasutada taastatud osi. Kui seadmed toetavad kasutajate loodud andmete talletamist, võivad andmed parandamisel või asendamisel kaotsi minna. Veebis abi ja toe hankimiseks külastage aadressi <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Teie seadmel on laetav liitiumioonaku. Liitiumioonakud on kulutarvikud, mis aja jooksul lagunevad, mille tulemusel aku mahutavus või käitusaeg väheneb. Teie seadme aku säilitab kuni 80% mahutavust kuni umbes 1000 laadimistsükli jooksul. Kui märkate aku mahutavuse või käitusaja vähenemist või usute, et akul on täitunud eespool mainitud laadimistsüklite arv, soovitame aku välja vahetada, võttes selleks ühendust Google'i (<a href="http://g.co/pixel/contact" rel="noopener" target="_blank">g.co/pixel/contact</a>), Google'i teenusepakkuja või sõltumatu remondispetsialistiga.</p>


<h2><a id="regulatory" name="regulatory"></a>Regulatiivteave</h2>


<p>Pixel 9a regulatiivteave, sertifikaadid ja ühilduvusmärgid on saadaval seadme jaotises <strong>Seaded</strong> <img alt="and then" src="image1.png" width="18" height="18"> <strong>Telefoni teave</strong> <img alt="and then" src="image1.png" width="18" height="18"> <strong>Regulatiivsildid</strong>.</p>


<h3>EMÜ vastavusdeklaratsioon</h3>


<p><strong>Tähtis.</strong> Seade, toiteadapter ja karbis olevad tarvikud vastavad elektromagnetilise ühilduvuse (EMÜ) nõuetele, kui kasutatakse ühilduvaid välisseadmeid ja süsteemikomponendid on ühendatud varjestatud kaablitega. Kasutage kindlasti ühilduvaid välisseadmeid ja ühendage süsteemikomponendid varjestatud kaablitega, et vähendada raadiote, telerite ja muude elektroonikaseadmete häiringuid.</p>


<h3><a id="eu" name="eu"></a>Regulatiivteave: EL</h3>


<h4>EL-i ühilduvusteatis</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Google LLC kinnitab, et raadioseade GTF7P järgib direktiivi 2014/53/EL (raadioseadmete direktiiv). Täielik vastavusdeklaratsioon on saadaval aadressil <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Direktiivil 2014/53/EL põhinevad piirangud või nõuded </strong></h4>


<p>Seade on mõeldud sagedusvahemikus 5250–5350 MHz ja 5925–6425 MHz (LPI) ainult siseruumides kasutamiseks järgmistes riikides: AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR ja UK (NI).</p>


<h2>Sagedusribade ja juhtmeta väljundvõimsuse teave</h2>


<h3>Euroopa Liit</h3>


<p>Siin esitatud andmed näitavad raadioseadme sagedusvahemikus/-vahemikes edastatava raadiosignaali maksimumvõimsust.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Frequenz</strong></p>
        </th>
        <th scope="col" style="width:NaNpx">
        <p><strong>Leistung</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2.400–2.483,5 MHz</p>
        </td>
        <td style="width:NaNpx">Unter 20,0 dBm</td>
      </tr>
      <tr>
        <td style="width:NaNpx">
        <p>5.150–5.350 MHz</p>
        </td>
        <td style="width:NaNpx">Unter 23,0 dBm</td>
      </tr>
      <tr>
        <td style="width:NaNpx">
        <p>5.470–5.725 MHz</p>
        </td>
        <td style="width:NaNpx">Unter 23,0 dBm</td>
      </tr>
      <tr>
        <td style="width:NaNpx">
        <p>5.725–5.875 MHz</p>
        </td>
        <td style="width:NaNpx">Unter 14,0 dBm</td>
      </tr>
      <tr>
        <td style="width:NaNpx">
        <p>5.925–6.425 MHz (VLP/LPI)</p>
        </td>
        <td style="width:NaNpx">Unter 14,0 dBm / Unter 23,0 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">Unter −2,0 dBµA/m in 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>Unter PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>Unter PC 1</p>
        </td>
      </tr>
      <tr>
        <td style="width:NaNpx">
        <p>UMTS-Band I/VIII</p>
        </td>
        <td style="width:NaNpx">
        <p>Unter PC 3</p>
        </td>
      </tr>
      <tr>
        <td style="width:NaNpx">
        <p>LTE: B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>Unter PC3</p>
        </td>
      </tr>
      <tr>
        <td style="width:NaNpx">
        <p>LTE: B38, B41</p>
        </td>
        <td style="width:NaNpx">
        <p>Unter PC2</p>
        </td>
      </tr>
      <tr>
        <td style="width:NaNpx">
        <p>NR: n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>Unter PC3</p>
        </td>
      </tr>
      <tr>
        <td style="width:NaNpx">
        <p>NR: n77, n78</p>
        </td>
        <td style="width:NaNpx">
        <p>Unter PC2</p>
        </td>
      </tr>
    </tbody>
  </table>
</div>


<h2>Raadiohäired</h2>


<p>Google ei vastuta raadio- ega televisioonihäirete eest, mida põhjustab seadmete või tarvikute volitamata modifikatsioon või muude kui Google’i määratud ühenduskaablite ja seadmete kasutamine või ühendamine. Volitamata modifikatsioonist või seadmete asendamisest või ühendamisest põhjustatud häirete kõrvaldamise eest vastutab kasutaja. Google ja selle volitatud edasimüüjad ning levitajad ei vastuta kahjude ega valitsuse määruste rikkumiste eest, mis on põhjustatud sellest, et kasutaja neid juhiseid eiras.</p>


<h4>Elektri- ja elektroonikaseadmete jäätmed (WEEE) ning akud</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Vasakul olev WEEE sümbol tähendab, et kohalike seaduste ja määruste kohaselt tuleb toode ja aku(d) käidelda olmeprügist eraldi. Toote tööea lõppemisel viige see ohutuks käitlemiseks või ümbertöötlemiseks kohaliku omavalitsuse määratud kogumispunkti. Toote ning selle elektritarvikute ja aku(de) eraldi kogumine ja ümbertöötlemine aitab säästa loodusvarasid ja keskkonda ning kaitsta inimeste tervist.</td>
    </tr>
  </tbody>
</table>


<h4>RoHS-ile vastavus</h4>


<p>Toode järgib Euroopa Parlamendi ja nõukogu 8. juuni 2011. aasta direktiivi 2011/65/EL teatavate ohtlike ainete kasutamise piiramise kohta elektri- ja elektroonikaseadmetes (ning selle parandusi; RoHS).</p>


<h4><strong>REACH</strong></h4>


<p>REACH (kemikaalide registreerimise, hindamise, autoriseerimise ja piiramise määrus, EÜ nr 1907/2006) on EL-i keemiliste ainete õigusraamistik. Google järgib määruse kõiki nõudeid ja meie eesmärk on anda klientidele teavet REACH-i väga ohtlike ainete (SVHC) kohta. Teabe saamiseks võtke Google’iga ühendust aadressil Env-Compliance@google.com.</p>


<p>Tootja: Google LLC 1600 Amphitheatre Parkway, Mountain View, CA 94043 Ameerika Ühendriigid.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Iirimaa.</p>


<h4>Ühtse laadija direktiiv</h4>


<p>Laadija edastatav võimsus peab olema vähemalt 7,5 W (raadioseadme nõutav miinimumvõimsus) ja kuni 27 W (maksimaalse laadimiskiiruse saavutamiseks).</p>


<p>Seade toetab USB Power Delivery USB PD kiirlaadimisprotokolli „USB PD fast charging“.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Piiratud garantii</a></h2>


<p>Piiratud garantii on saadaval <a href="https://support.google.com/store/troubleshooter/3070579" rel="noopener" target="_blank">Google'i riistvaragarantii keskuses</a>.</p>


<p>© 2025 Google LLC. Kõik õigused on kaitstud.</p>


<p>Pixel 9a, G-logo, Google, Android ning seotud tootemärgid ja logod on Google LLC kaubamärgid.</p>


<p>Wi-Fi® ja Wi-Fi logo on organisatsiooni Wi-Fi Alliance kaubamärgid. Sõnamärk Bluetooth® ja selle logod on organisatsiooni Bluetooth SIG, Inc registreeritud kaubamärgid. Kõik muud kaubamärgid kuuluvad nende vastavatele omanikele.</p>


<p>ENERGY STAR ja märk ENERGY STAR on Ameerika Ühendriikide Keskkonnakaitseameti (U.S. Environmental Protection Agency) registreeritud kaubamärgid.</p>


</html>
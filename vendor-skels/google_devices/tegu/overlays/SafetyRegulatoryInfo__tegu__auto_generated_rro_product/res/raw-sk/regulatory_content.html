<html>
<h1>Bezpečnostný a regulačný sprievodca pre Pixel 9a</h1>


<h2><a name="product_info"></a>Kde nájdete informácie o výrobku</h2>


<p>V tomto sprievodcovi nájdete základné bezpečnostné pokyny z tlačenej brožúry Bezpečnosť a záruka, ktorú dostanete so zariadením. Obsahuje aj ďalšie bezpečnostné, regulačné a záručné informácie o zariadení.<br />
  <br />
  Bezpečnostné a regulačné informácie: <a href="http://g.co/pixel/safety" rel="noopener" target="_blank">g.co/pixel/safety</a> alebo <strong>Nastavenia </strong> <img alt="and then" src="image1.png" width="18" height="18"> <strong>Informácie o telefóne </strong> <img alt="and then" src="image1.png" width="18" height="18"> <strong> Bezpečnostná a regulačná príručka</strong></p>


<p>Podrobné informácie o záruke v krajine nákupu vrátane pokynov na uplatnenie nároku: <a href="http://g.co/pixel/warranty" rel="noopener" target="_blank">g.co/pixel/warranty</a>.</p>


<p>[Elektronické regulačné štítky a hodnoty špecifickej miery absorpcie zariadenia: <strong>Nastavenia </strong> <img alt="and then" src="image1.png" width="18" height="18"> <strong> Informácie o telefóne </strong> <img alt="and then" src="image1.png" width="18" height="18"> <strong> Regulačné štítky</strong></p>


<p>[Informácie o ekodizajne (energetickej účinnosti): <a href="http://g.co/ecodesign" rel="noopener" target="_blank">g.co/ecodesign</a></p>


<p>Pomoc so zariadením: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Bezpečnostné upozornenia</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>UPOZORNENIE: PRED POUŽITÍM ZARIADENIA SI PREČÍTAJTE INFORMÁCIE O BEZPEČNOSTI A OCHRANE ZDRAVIA, ABY STE ZNÍŽILI RIZIKO VZNIKU ZRANENIA, ZDRAVOTNÝCH ŤAŽKOSTÍ, ŠKÔD NA MAJETKU (VRÁTANE POŠKODENIA ZARIADENIA, PRÍSLUŠENSTVA ALEBO ĎALŠÍCH PRIPOJENÝCH ZARIADENÍ) A ĎALŠIEHO POTENCIÁLNEHO NEBEZPEČENSTVA.</strong></td>
    </tr>
  </tbody>
</table>


<h3>Manipulácia</h3>


<p>So zariadením narábajte opatrne. Ak vám zariadenie spadne alebo ho rozoberiete, ohnete, podpálite, rozdrvíte či prepichnete, môže dôjsť k jeho poškodeniu alebo poškodeniu batérie. Nepoužívajte ho s poškodeným krytom, prasknutou obrazovkou ani iným druhom fyzického poškodenia. Používanie poškodeného zariadenia môže viesť k prehrievaniu alebo zraneniu. Nevystavujte zariadenie kvapalinám, ktoré môžu spôsobiť skrat alebo prehriatie. Ak sa dostane do kontaktu s kvapalinou, nepokúšajte sa ju vysušiť externým zdrojom tepla.</p>


<p>Zariadenie najlepšie funguje pri teplote prostredia od 0 do 35 °C. Skladujte ho pri teplote od −20 do 45 °C. Nevystavujte ho teplotám vyšším ako 45 °C, napríklad na palubnej doske auta alebo v blízkosti prieduchov kúrenia, pretože by mohlo dôjsť k jeho poškodeniu, prehriatiu batérie alebo požiaru. Zariadenie nevystavujte zdrojom tepla ani priamemu slnečnému svetlu. Ak sa príliš zahreje, odpojte ho od napájacieho zdroja (ak je pripojený), presuňte ho na chladnejšie miesto a nepoužívajte ho, dokým nevychladne. Najlepšie funguje v nadmorskej výške do 5 000 m.</p>


<p>Používanie zariadenia v určitých režimoch, ako je hranie hier, nahrávanie videí, používanie baterky alebo funkcií virtuálnej či rozšírenej reality, môže viesť k jeho väčšiemu zahriatiu ako pri bežnej prevádzke. To môže spôsobiť, že sa prepne do režimu zníženej výkonnosti alebo sa dočasne vypne. Pri používaní zariadenia v týchto režimoch postupujte opatrne. Ďalšie informácie o rizikách spojených s dlhotrvajúcim vystavením teplu nájdete nižšie v sekcii Dlhodobé vystavenie teplu.</p>


<h3>Oprava a servis</h3>


<p>Samoobslužnú opravu odporúčame iba vtedy, keď ste dospelá osoba s odbornými technickými znalosťami umožňujúcimi bezpečnú opravu elektronických zariadení. Ak sa rozhodnete ju vykonať, súhlasíte s rizikom s ňou spojeným. Počas opravy postupujte opatrne. Pri otváraní alebo oprave zariadenia môže dôjsť k úrazu elektrickým prúdom či poškodeniu zariadenia alebo vzniknúť riziko požiaru a zranenia osôb, ale môžu sa vyskytnúť aj ďalšie nebezpečenstvá. Demontáž zariadenia môže viesť k strate vodovzdornosti alebo odolnosti voči prachu, prípadne spôsobiť zranenie či poškodiť zariadenie. V zariadení je napríklad laser, ktorý by sa mohol pri demontáži poškodiť a tak vás vystaviť nebezpečnému laserovému žiareniu, ktoré nie je viditeľné.</p>


<p>Ak zariadenie nefunguje správne alebo je poškodené, kontaktujte služby zákazníkom. Viac sa dozviete na <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Nabíjanie</h3>


<p>Nabíjačka aj zariadenie musia byť pri používaní alebo nabíjaní na mieste s dostatočným prúdením vzduchu. Používanie poškodených káblov a nabíjačiek alebo nabíjanie vo vlhkom prostredí môžu viesť k požiaru, úrazu elektrickým prúdom, zraneniu, prípadne poškodeniu zariadenia či iného majetku. Ak je zariadenie mokré, nenabíjajte ho. Zariadenie nenabíjajte na priamom slnku.</p>


<p>Pri nabíjaní zariadenia zaistite, aby bola nabíjačka zapojená do elektrickej zásuvky blízko neho a aby bola ľahko prístupná. Nepokúšajte sa túto nabíjačku silou zapojiť do elektrickej zásuvky s inými zástrčkami, ak sa do nej spolu nezmestia. Pri odpájaní nabíjačky z elektrickej zásuvky ťahajte za nabíjačku, nikdy nie za nabíjací kábel. Nekrúťte ani nelámte kábel a nezasúvajte konektor do portu násilím. Ak sa pri nabíjaní zobrazí hlásenie, aby ste nabíjacie zariadenie alebo nabíjačku odpojili, odpojte ich. Pred opätovným nabíjaním skontrolujte, či sú konektor nabíjacieho kábla a nabíjací port zariadenia suché a bez akýchkoľvek nečistôt.</p>


<p>Zariadenie nabíjajte iba priloženým káblom alebo pomocou kompatibilného nabíjacieho príslušenstva, ktoré je k dispozícii v obchode Google Store alebo od autorizovaných predajcov Googlu (hľadajte odznak „Made for Google“). Nabíjačka musí byť certifikovaná pre výstup obmedzeného zdroja napájania v súlade s normou IEC 60950‑1 alebo zdroja klasifikovaného ako PS2 v súlade s normou IEC 62368‑1 so vstupným napätím 5 V (jednosmerný prúd) – maximálne 3 A alebo 9 V (jednosmerný prúd) – maximálne 3 A, pri používaní s nabíjačkou typu USB PD, ktorá vyhovuje certifikačným požiadavkám organizácie CTIA pre súlad batériového systému s normou IEEE 1725. Ak nepoužijete kompatibilné nabíjacie príslušenstvo, môže dôjsť k požiaru, úrazu elektrickým prúdom, zraneniu alebo poškodeniu zariadenia aj príslušenstva.</p>


<h3>Bezdrôtové nabíjanie</h3>


<p>Zariadenie je možné nabíjať bezdrôtovou nabíjačkou, ktorá je v súlade s normou Qi alebo bola schválená Googlom. Medzi bezdrôtovú nabíjačku a zariadenie nedávajte žiadne iné kovové ani magnetické predmety, pretože sa môžu zahriať alebo spôsobiť, že zariadenie sa náležite nenabije. Ide napríklad o mince, šperky, nástroje na otvorenie priehradky SIM karty a kreditné karty. Ak používate kovové alebo magnetické puzdro na zariadenie, pred bezdrôtovým nabíjaním ho odstráňte, pretože môže spôsobiť prehriatie zariadenia či nabíjačky, alebo sa zariadenie náležite nenabije.</p>


<h3>Dlhodobé vystavenie teplu</h3>


<p>Zariadenie a nabíjačka vydávajú počas bežnej prevádzky teplo a vyhovujú všetkým príslušným limitom a normám pre povrchovú teplotu. Pri používaní alebo nabíjaní zariadenia sa vyhnite príliš dlhému kontaktu s pokožkou, pretože príliš dlhé vystavenie pokožky horúcemu povrchu môže spôsobiť zdravotné ťažkosti alebo popáleniny. Na zariadení ani nabíjačke neležte, nespite s nimi ani ich nezakrývajte prikrývkou či vankúšom. Na túto skutočnosť by mali myslieť hlavne osoby s poruchou citlivosti, ktorá ovplyvňuje ich schopnosť vnímať teplo pokožkou. Ak je zariadenie na dotyk horúce alebo nepríjemne teplé, odložte ho.</p>


<h3>Bezpečnosť detí</h3>


<p>Toto zariadenie nie je hračka. Zariadenie (alebo príslušenstvo) môže obsahovať malé časti, plast, káble, sklo alebo kovové prvky a súčasti s ostrými hranami, ktoré môžu spôsobiť zranenie alebo predstavujú riziko udusenia. Deti sa dokážu uškrtiť na šnúrach a kábloch. Zariadenie a príslušenstvo vrátane káblov uchovávajte mimo dosahu detí (vo vzdialenosti aspoň 0,9 metra) a nedovoľte im hrať sa s nimi. Mohli by ublížiť sebe alebo iným, prípadne nechcene poškodiť zariadenie. V prípade prehltnutia malých súčiastok alebo zranenia okamžite vyhľadajte lekársku pomoc.</p>


<h3>Strata sluchu</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Príliš dlhé počúvanie hlasných zvukov (vrátane hudby) môže viesť k poškodeniu sluchu. Ak chcete predísť potenciálnemu poškodeniu sluchu, nepočúvajte dlhodobo pri vysokej hlasitosti. Dlhšie vystavenie sa vysokej hlasitosti a šumu na pozadí môže spôsobiť, že vám budú hlasné zvuky pripadať tichšie, ako sú v skutočnosti. Pred použitím slúchadiel skontrolujte hlasitosť.</td>
    </tr>
  </tbody>
</table>


<h3>Batéria</h3>


<p>Toto zariadenie obsahuje nabíjateľnú lítiovo‑iónovú batériu. Ide o citlivú súčasť, ktorej poškodenie môže spôsobiť zranenie. Google odporúča, aby ste v prípade akýchkoľvek opráv zariadenia vyhľadali profesionálnu pomoc a použili pravé náhradné diely od Googlu, ak sú k dispozícii vo vašom regióne. Samoobslužnú opravu (vrátane vybratia alebo výmeny batérie) odporúčame iba vtedy, keď ste dospelá osoba s odbornými technickými znalosťami umožňujúcimi bezpečnú opravu elektronických zariadení. Ak sa rozhodnete ju vykonať, súhlasíte s rizikom s ňou spojeným. Počas opravy postupujte opatrne. Pri otváraní alebo oprave zariadenia môže dôjsť k úrazu elektrickým prúdom či poškodeniu zariadenia alebo vzniknúť riziko požiaru a zranenia osôb, ale môžu sa vyskytnúť aj ďalšie nebezpečenstvá. Ak chcete vymeniť batériu, odporúčame kontaktovať spoločnosť Google, poskytovateľa služieb spoločnosti Google alebo nezávislého profesionálneho opravára. Kontaktné údaje nájdete na <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Toto zariadenie je dodávané s batériou, ktorá má náležité certifikácie. Batéria navyše spĺňa normu IEEE 1725.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Čísla modelu: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, United States <a href="http://g.co/regulatory" rel=”noopener” target=”_blank”>g.co/regulatory</a></p>


<p>Identifikátor modelu batérie: G526Q</p>


<p>Hmotnosť: 64 g, kapacita: 5 000 mAh, lítiovo-iónová, hasiace prostriedky: suchý prášok, CO2, nebezpečné látky: ethylpropionát, propylénkarbonát, 1,3-propánsultón, kritické suroviny: lítium, kobalt, bauxit, fluorit, kovy vzácnych zemín, fosfor. Zostavené v Číne a Vietname.</p>


<p>Batériu neupravujte, neprerábajte ani nerepasujte, neprepichujte ju ani sa do nej nepokúšajte vkladať predmety, neponárajte ju a nevystavujte ju pôsobeniu vody ani iných tekutín. Batériu nevystavujte ani ohňu, nadmernému teplu a ďalším rizikám.</p>


<h3>Likvidácia, preprava a recyklácia</h3>


<p>Zariadenie, batérie aj príslušenstvo likvidujte a prepravujte podľa miestnych environmentálnych a prepravných predpisov. Musia byť vhodne prepravované. Nevyhadzujte ich do bežného domového odpadu. Nevhodná likvidácia alebo preprava môže viesť k požiaru, výbuchu alebo iným bezpečnostným rizikám. Batériu neotvárajte, nedrvte, nezohrievajte nad 45 ̊C ani nespaľujte. Viac o recyklovaní zariadenia, batérií a príslušenstva sa dozviete na <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Environmentálne obmedzenia</h3>


<p>Zariadenie ani príslušenstvo nepoužívajte a neskladujte v zaprášenom, zadymenom, vlhkom či špinavom prostredí ani v blízkosti magnetických polí, aby nedošlo k poškodeniu jeho častí alebo vnútorných obvodov. Uchovávajte ho mimo zdrojov tepla a priameho slnečného svetla. Nenechávajte ho vo vozidle ani na miestach, kde teplota môže prekročiť 45 °C, ako napríklad na palubnej doske auta, na parapete, v blízkosti prieduchov klimatizácie alebo za sklom, ktoré je dlhodobo vystavené priamemu slnečnému alebo silnému ultrafialovému žiareniu. Môže to viesť k poškodeniu zariadenia, prehriatiu batérie alebo predstavovať riziko požiaru či výbuchu.</p>


<h3>Výbušné prostredia</h3>


<p>Nenabíjajte, nepoužívajte, neskladujte ani neprepravujte zariadenie v priestoroch s horľavinami alebo výbušninami (napr. na čerpacích staniciach, v skladoch pohonných hmôt či chemických závodoch). Nepoužívajte ho v potenciálne výbušných priestoroch ani na miestach, kde prebieha práca s výbušnými látkami, ako sú napríklad oblasti čerpania pohonných hmôt, terminály pohonných hmôt, v podpalubiach lodí, skladoch pohonných hmôt, chemických látok a skladiskách, ako aj v oblastiach, kde sa v ovzduší nachádzajú chemikálie alebo častice, ako prach či zrnité alebo železné rudy. Iskry v týchto oblastiach môžu spôsobiť výbuch alebo požiar, ktorý môže mať za následok ujmu na zdraví či dokonca smrť. Dodržiavajte všetky upozornenia a značky na rizikových miestach.</p>


<h3>Navigácia</h3>


<p>Zariadenie má prístup k mapovým a navigačným službám. Mapové a navigačné služby závisia od fungujúceho dátového pripojenia a služieb určovania polohy, ktoré nemusia byť vždy a všade k dispozícii. Mapy a trasy môžu byť nepresné a skutočný stav sa môže líšiť od máp, údajov, premávky, trás, obsahu a ďalších výsledkov. Starostlivo kontrolujte trasy a dodržiavajte všetky platné dopravné predpisy a značky, uplatňujte vlastný úsudok a zdravý rozum. Mapové a navigačné služby používate na vlastné riziko. Za svoje konanie a jeho následky nesiete zodpovednosť vždy vy. Navigácia s rozšírenou realitou vyžaduje aktuálne snímky pre Google Street View a jasné vonkajšie svetlo. Nie je k dispozícii v Indii.</p>


<h3>Odvrátenie pozornosti</h3>


<p>Používanie zariadenia pri vykonávaní určitých aktivít môže odvrátiť vašu pozornosť a priviesť tak vás alebo iných ľudí do nebezpečnej situácie. Zariadenie nepoužívajte počas šoférovania, bicyklovania, pri obsluhe strojov ani pri akýchkoľvek aktivitách, ktoré by mohli mať závažné následky (na mnohých miestach je to zakázané zákonom). Znížite tak riziko nehôd. Dodržiavajte miestne právne predpisy o používaní mobilných zariadení, slúchadiel a prílb.</p>


<h3><a id="radio_frequency_interface" name="radio_frequency_interface"></a>Vystavenie rádiofrekvenčnému žiareniu</h3>


<p>Toto zariadenie bolo ohodnotené a spĺňa príslušné regulačné požiadavky na vystavenie rádiovým vlnám. Je navrhnuté a vyrobené tak, aby neprekračovalo príslušné emisné limity pre vystavenie rádiofrekvenčnej energii.</p>


<p>V krajinách, kde je limit špecifickej miery absorpcie 1,6 W/kg v priemere na jeden gram tkaniva, sú najvyššie hodnoty pre tento typ zariadenia 1,19 W/kg pri používaní v priamom kontakte s hlavou a 0,99 W/kg vo vzdialenosti 1,0 cm od tela. V krajinách, kde je limit špecifickej miery absorpcie 2,0 W/kg v priemere na desať gramov tkaniva, sú najvyššie hodnoty pre tento typ zariadenia 0,99 W/kg pri používaní v priamom kontakte s hlavou a 1,39 W/kg vo vzdialenosti 5 mm od tela.</p>


<p>Hodnoty špecifickej miery absorpcie platné v týchto jednotlivých jurisdikciách nájdete v zariadení: <strong>Nastavenia </strong> <img alt="and then" src="image1.png" width="18" height="18"> <strong> Informácie o telefóne </strong> <img alt="and then" src="image1.png" width="18" height="18"> <strong> Regulačné štítky</strong>.</p>


<p>Ak chcete znížiť vystavenie sa rádiofrekvenčnej energii, použite možnosť handsfree, napríklad vstavaný reproduktor, slúchadlá alebo iné podobné príslušenstvo. Uistite sa, že príslušenstvo zariadenia, ako napríklad obal alebo puzdro, neobsahuje kovové súčasti. Udržujte zariadenie v požadovanej vzdialenosti od tela.</p>


<div class="no-margin">Viac o špecifickej miere absorpcie sa dozviete na nasledujúcich stránkach:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Rádiofrekvenčné rušenie</h3>


<p>Dodržiavajte pravidlá, ktoré zakazujú používanie bezdrôtovej technológie (napr. mobilné siete alebo Wi‑Fi). Zariadenie je navrhnuté tak, aby spĺňalo predpisy upravujúce rádiofrekvenčné žiarenie, ale používanie bezdrôtových zariadení môže negatívne ovplyvniť iné elektronické prístroje. Napríklad počas letu v lietadle alebo bezprostredne pred nástupom do lietadla používajte bezdrôtové zariadenie výhradne podľa pokynov leteckej spoločnosti. Používanie bezdrôtových zariadení v lietadle môže narušiť bezdrôtové siete, predstavovať ohrozenie prevádzky lietadiel alebo byť nelegálne. Zariadenie možno budete môcť používať v režime v lietadle.</p>


<h3>Tiesňová komunikácia</h3>


<p>Bezdrôtové zariadenia nemusia byť na tiesňovú komunikáciu vhodné. Toto zariadenie používa rádiofrekvenčné signály a nedá sa zaručiť, že nadviaže alebo udrží spojenie za každých podmienok. Je napájané nabíjateľnou batériou, ktorú môže ovplyvniť teplota, používanie, poškodenie a ďalšie podmienky. Nikdy by ste sa nemali spoliehať na žiadne bezdrôtové zariadenie ako na jediný spôsob tiesňového volania. Niektoré jurisdikcie vysielajú tiesňové informácie cez bezdrôtové siete, ale zariadenie tieto správy nemusí vždy prijať. Závisí to od pripojenia k sieti alebo iných faktorov. Prístup k niektorým funkciám a tiesňovým informáciám alebo tiesňovej komunikácii nemusí byť k dispozícii vo všetkých oblastiach a jazykoch. Keď je obrazovka telefónu uzamknutá, môžete spustiť tiesňové volanie súčasným dlhým stlačením vypínača a tlačidla na zvýšenie hlasitosti. Na obrazovke sa potom zobrazí tlačidlo tiesňového volania. Jeho stlačením uskutočníte tiesňové volanie.</p>


<h3>Rušenie lekárskych zariadení</h3>


<p>Zariadenie používa rádiové vysielače a ďalšie súčasti, ktoré vyžarujú elektromagnetické polia, a tiež obsahuje magnety. Tieto elektromagnetické polia a magnety môžu rušiť činnosť lekárskych zariadení, ako sú kardiostimulátory a iné implantované lekárske zariadenia. Vždy udržujte zariadenie aj nabíjačku v bezpečnej vzdialenosti od lekárskeho zariadenia. Ak máte otázky týkajúce sa používania zariadenia Google s lekárskym zariadením alebo v jeho blízkosti, poraďte sa pred jeho použitím s poskytovateľom zdravotnej starostlivosti. Ak máte podozrenie, že zariadenie ruší činnosť vášho lekárskeho zariadenia, vypnite svoje zariadenie Google, obráťte sa na svojho lekára a požiadajte ho o informácie týkajúce sa vášho konkrétneho lekárskeho zariadenia.</p>


<h3>Nemocnice</h3>


<p>Ak v nemocnici, na klinike alebo v inom zdravotníckom zariadení platí zákaz používania bezdrôtových zariadení, dodržte ho a zariadenie vypnite. Tieto nariadenia majú zabrániť možnému rušeniu citlivých zdravotníckych prístrojov.</p>


<h3>Zdravotné funkcie</h3>


<p>Zariadenie a všetky všeobecné aplikácie na wellness, spánok, cvičenie, pulz a súvisiace kondičné aplikácie či funkcie nie sú lekárske zariadenia a sú určené iba na informačné účely. Nie sú navrhnuté ani určené na použitie pri diagnostike ochorení alebo iných zdravotných problémov ani pri liečbe, sledovaní, zmierňovaní či prevencii chorôb alebo iných problémov.</p>


<h3>LED</h3>


<p>Indikátory LED viditeľné na vašom zariadení sú bezpečné za primeraných predpokladaných podmienok podľa požiadaviek normy IEC 62471. Odporúčame však, aby ste indikátory LED nesmerovali na oči.</p>


<h3>Podráždenie pokožky</h3>


<p>Niektorí ľudia môžu mať reakciu na materiály (napríklad nikel) nachádzajúce sa v predmetoch, ktoré sú v dlhodobom kontakte s pokožkou. Ak zariadenie dráždi vašu pokožku na miestach, kde sa s ňou dostáva do častého kontaktu, prestaňte ho používať a poraďte sa s lekárom.</p>


<h3>Zdravotný stav</h3>


<p>V prípade malého percenta používateľov sa môžu v dôsledku vizuálnych stimulov, ako sú blikajúce svetlá, jasné obrazce alebo používanie elektroniky s obrazovkami, vyskytnúť bolesti hlavy, záchvaty, dočasná strata vedomia, únava či suchosť očí. Tieto príznaky sa môžu vyskytnúť aj u ľudí, ktorí sa s týmito problémami doposiaľ nikdy nestretli. Ak sa u vás v minulosti vyskytli záchvaty, dočasná strata vedomia, epilepsia alebo iné zdravotné ťažkosti, na ktoré by podľa vás mohol mať vplyv zariadenie, poraďte sa pred jeho používaním s lekárom. V prípade výskytu akýchkoľvek príznakov, ktoré by podľa vás mohlo spôsobovať alebo ovplyvňovať vaše zariadenie (napríklad bolesti hlavy, dočasná strata vedomia alebo záchvaty), prestaňte zariadenie okamžite používať a kontaktujte lekára.</p>


<h3>Poruchy pohybového aparátu</h3>


<p>Opakované činnosti, napríklad písanie, klepanie alebo poťahovanie po obrazovke zariadenia, môžu spôsobovať nepríjemné pocity v prstoch, rukách, zápästiach, pažiach, ramenách alebo iných častiach tela. Ak pri týchto činnostiach zažívate nepríjemné pocity, prestaňte zariadenie používať a poraďte sa so svojím lekárom.</p>


<h3>Spotrebiteľský laserový výrobok</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Pozor, telefón obsahuje laserový modul 1. triedy. Dizajn tohto výrobku zahrnuje optiku a ochranný kryt, ktoré bránia vystaveniu laserovému žiareniu vyššiemu, ako stanovuje 1. trieda.</td>
    </tr>
  </tbody>
</table>


<p>Laserové moduly v tomto výrobku sú v súlade s normami EN 50689:2021, EN 60825-1+A11:2021, 21 CFR 1040.10 a 1040.11, ale nespĺňajú 3. vyd. normy IEC 60825-1 tak, ako je uvedené v norme Laser Notice No. 56 z 8. mája 2019. Používanie ovládania, úprav a iných postupov, ako sú uvedené v tomto dokumente, môže viesť k riziku vystavenia sa žiareniu. Servis tohto výrobku by mal vykonávať Google alebo autorizovaný poskytovateľ služieb.</p>


<p>Laserový modul so senzorom blízkosti: vyrobený v Rakúsku. ams-OSRAM AG, Tobelbader Str. 30, 8141 Premstaetten, Austria</p>


<h2><a id="usage" name="usage"></a>Správna manipulácia a používanie</h2>


<p>Zariadenie používajte, skladujte a čistite podľa týchto pokynov.</p>


<h3>Prevádzková teplota</h3>


<p>Zariadenie nepoužívajte ani nenabíjajte pri teplotách nižších ako 0 °C alebo vyšších ako 35 °C. Ak vnútorná teplota zariadenia prekročí normálne prevádzkové teploty, zariadenie sa ju pokúsi regulovať. Môžete pritom naraziť na nasledujúce správanie: zariadenie má zníženú výkonnosť alebo možnosti pripojenia, nenabíja sa alebo sa vypne obrazovka či príslušné zariadenie. Je možné, že zariadenie, ktoré sa pokúša regulovať svoju teplotu, nebudete môcť používať. Presuňte ho na chladnejšie (alebo teplejšie) miesto a pred opätovným použitím niekoľko minút počkajte.</p>


<h3>Starostlivosť a čistenie</h3>


<p>Pred čistením, počas búrok alebo v prípade dlhodobého nepoužívania zariadenie a nabíjačku odpojte. Počas nabíjania zariadenie nečistite, pretože by mohlo dôjsť k zraneniu alebo jeho poškodeniu. Nepoužívajte rozpúšťadlá ani abrazívny materiál, ktoré by mohli poškodiť povrch výrobku. Pri čistení zariadenia aj príslušenstva nepoužívajte chemické čistiace prostriedky, prášky ani iné chemické látky (ako je benzén).</p>


<p>Kontakt s mejkapom, chemikáliami a zafarbenými materiálmi, ako je džínsovina, môže zašpiniť svetlofarebné zariadenie a puzdro.</p>


<p>Zariadenie odporúčame jemne čistiť mäkkou handričkou, ktorá nezanecháva vlákna. Na pruhy, šmuhy alebo prach používajte suchú handričku a na farebné stopy, napríklad od mejkapu alebo nových džínsov, vlhkú handričku. Na škvrny a špinu používajte obrúsky na obrazovku alebo čistič na okuliare a na zadnú stranu a boky bežné mydlo alebo čistiace obrúsky bez bielidla. O ďalšej starostlivosti a pokynoch na čistenie si môžete prečítať na <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Ak chcete zariadenie dezinfikovať (vrátane obrazovky), môžete použiť bežné obrúsky na dezinfekciu domácnosti alebo také, ktoré sú namočené v 70 % izopropylalkohole. Nepoužívajte obrúsky s bielidlom.</p>


<h3>Odolnosť proti prachu a vodovzdornosť</h3>


<p>Zariadenie je navhrnuté tak, aby už z výroby spĺňalo stupeň ochrany proti prachu a vode IP68 podľa normy IEC 60529, ale nie je úplne odolné voči prachu ani vodotesné. Odolnosť voči prachu a vodovzdornosť nie sú trvalé stavy a časom sa znížia alebo pominú v dôsledku bežného používania, opravy zariadenia, rozobratia či poškodenia. Pád zariadenia môže viesť k strate odolnosti voči prachu alebo vodovzdornosti. Pri poškodení kvapalinou sa ruší platnosť záruky. Zariadenie nevystavujte kvapalinám ani prachu, ktoré môžu spôsobiť skrat alebo prehriatie. Nabíjačka zariadenia a ďalšie príslušenstvo nie sú odolné voči prachu ani vodovzdorné, a preto by nemali byť vystavené prachu ani kvapalinám. Viac sa dozviete na <a href="g.co/pixel/water" rel="noopener" target="_blank">g.co/pixel/water</a>.</p>


<h3>Magnetické polia</h3>


<p>Do blízkosti tohto zariadenia alebo konektora jeho nabíjacieho kábla neumiestňujte žiadne položky, ktoré obsahujú magnety alebo sú citlivé na magnetizmus, napríklad kreditné karty, bankové karty, audiopásky, videopásky či magnetické pamäťové zariadenia, pretože by mohlo dôjsť k strate informácií, ktoré sú v nich uložené. Medzi týmto zariadením a položkami s informáciami, ktoré sú citlivé na magnety, udržiavajte minimálnu vzdialenosť 5 cm.</p>


<h2><a id="service" name="service"></a>Servis a podpora</h2>


<p>Opravy alebo úpravy vykonané bez dostatočných odborných technických znalostí môžu viesť k trvalému poškodeniu zariadenia či zraneniu. Spoločnosť Google odporúča, aby ste v prípade akýchkoľvek opráv zariadenia vyhľadali profesionálnu pomoc. V prípade potreby alternatívnych možností opravy kontaktujte služby zákazníkom.</p>


<p>V závislosti od právnych podmienok vo vašom regióne platí, že ak zariadenie odošlete do servisu, môžete namiesto neho dostať náhradné a tovar predložený na opravu môže byť namiesto opravy vymenený za repasovaný tovar toho istého typu. Ak to povoľuje zákon, tovar môže byť opravený použitím repasovaných častí. Ak tovar dokáže uchovávať údaje vytvorené používateľom, oprava alebo výmena môže viesť k ich strate. Online pomocníka a podporu nájdete na <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Zariadenie obsahuje nabíjateľnú lítiovo‑iónovú batériu. Lítiovo‑iónové batérie sú spotrebné komponenty, ktoré časom degradujú, čo vedie k zníženiu kapacity batérie alebo času jej prevádzky. Batéria vo vašom zariadení bola navrhnutá tak, aby si zachovala až 80 % kapacity až do približne 1 000 nabíjacích cyklov. Ak zaznamenáte pokles kapacity či času prevádzky batérie alebo podľa vás batéria dosiahla počet nabíjacích cyklov uvedený vyššie, odporúčame vám ju vymeniť tak, že kontaktujete Google (na <a href="http://g.co/pixel/contact" rel="noopener" target="_blank">g.co/pixel/contact</a>), poskytovateľa služieb Googlu alebo nezávislého profesionálneho opravára.</p>


<h2><a id="regulatory" name="regulatory"></a>Regulačné informácie</h2>


<p>Regulačné informácie, certifikácie a označenia súladu s normami pre Pixel 9a nájdete v zariadení v sekcii <strong>Nastavenia </strong> <img alt="and then" src="image1.png" width="18" height="18"> <strong> Informácie o telefóne </strong> <img alt="and then" src="image1.png" width="18" height="18"> <strong> Regulačné štítky</strong>.</p>


<h3>Vyhlásenie o súlade s požadovanou elektromagnetickou kompatibilitou</h3>


<p><strong>Dôležité:</strong> Toto zariadenie a ďalšie dodávané príslušenstvo preukázali súlad s požiadavkami na elektromagnetickú kompatibilitu za podmienok, ktoré zahrnovali používanie kompatibilných periférnych zariadení a tienených káblov medzi súčasťami systému. Používanie kompatibilných periférnych zariadení a tienených káblov medzi súčasťami systému je dôležité na zníženie možností rušenia rádií, televízorov a ďalších elektronických zariadení.</p>


<h3><a id="eu" name="eu"></a>Regulačné informácie: EÚ</h3>


<h4>Oznámenie o súlade s európskou smernicou</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Spoločnosť Google LLC týmto vyhlasuje, že rádiové zariadenie typu GTF7P spĺňa ustanovenia smernice 2014/53/EÚ (smernica o rádiových zariadeniach). Úplné znenie vyhlásenia o zhode nájdete na adrese <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Obmedzenia alebo požiadavky v zmysle smernice 2014/53/EÚ </strong></h4>


<p>Zariadenie je možné používať iba vo vnútorných priestoroch, keď sa používa vo frekvenčnom rozsahu od 5 925 do 6 425 MHz v týchto krajinách AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR, and UK(NI).</p>


<h2>Informácie o frekvenčných pásmach a výkone bezdrôtového výstupu</h2>


<h3>Európska únia</h3>


<p>Údaje uvedené nižšie predstavujú maximálny rádiofrekvenčný výkon vysielaný vo frekvenčných pásmach, v ktorých rádiové zariadenie pracuje.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Frekvencia</strong></p>
        </th>
        <th scope="col" style="width:NaNpx">
        <p><strong>Výkon</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2 400 – 2 483,5 MHz</p>
        </td>
        <td style="width:NaNpx">&lt; 20 dBm</td>
      </tr>
      <tr>
        <td style="width:NaNpx">
        <p>5 150 – 5 350 MHz</p>
        </td>
        <td style="width:NaNpx">&lt; 23 dBm</td>
      </tr>
      <tr>
        <td style="width:NaNpx">
        <p>5 470 – 5 725 MHz</p>
        </td>
        <td style="width:NaNpx">&lt; 23 dBm</td>
      </tr>
      <tr>
        <td style="width:NaNpx">
        <p>5 725 – 5 875 MHz</p>
        </td>
        <td style="width:NaNpx">&lt; 14 dBm</td>
      </tr>
      <tr>
        <td style="width:NaNpx">
        <p>5 925 – 6 425 MHz (VLP/LPI)</p>
        </td>
        <td style="width:NaNpx">&lt; 14 dBm / &lt; 23 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; -2 dBuA/m pri 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC 4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC 1</p>
        </td>
      </tr>
      <tr>
        <td style="width:NaNpx">
        <p>UMTS – pásmo I/VIII</p>
        </td>
        <td style="width:NaNpx">
        <p>&lt; PC 3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38, B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR n77, n78</p>
        </td>
        <td style="width:NaNpx">
        <p>&lt;PC2</p>
        </td>
      </tr>
    </tbody>
  </table>
</div>


<h2>Rádiofrekvenčné rušenie</h2>


<p>Spoločnosť Google nezodpovedá za žiadne rádiové ani televízne rušenie spôsobené neautorizovanou úpravou zariadení alebo príslušenstva, prípadne náhradou či pripojením iných sieťových káblov a zariadení, ako sú tie, ktoré špecifikovala spoločnosť Google. Za odstránenie rušenia spôsobeného takouto neautorizovanou úpravou, nahradením alebo pripojením zodpovedá používateľ. Google ani jeho autorizovaní predajcovia a distribútori nezodpovedajú za žiadne poškodenie či porušenie vládnych nariadení, ku ktorému môže dôjsť, keď používateľ nedodrží tieto pokyny.</p>


<h4>Odpad z elektrických a elektronických zariadení (OEEZ) a batérií</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Symbol OEEZ vľavo znamená, že podľa miestnych zákonov a predpisov musia byť váš výrobok a jeho batérie zlikvidované oddelene od domáceho odpadu. Keď tento výrobok dosiahne koniec životnosti, odneste ho na zberné miesto určené miestnymi orgánmi na bezpečnú likvidáciu alebo recykláciu. Oddelený zber a recyklácia výrobku, jeho elektrického príslušenstva a batérie pomáhajú zachovať prírodné zdroje, chránia ľudské zdravie a pomáhajú životnému prostrediu.</td>
    </tr>
  </tbody>
</table>


<h4>Súlad so smernicou RoHS</h4>


<p>Tento výrobok spĺňa smernicu 2011/65/EÚ Európskeho parlamentu a Rady z 8. júna 2011, ktorá zakazuje používanie určitých nebezpečných látok v elektrických a elektronických zariadeniach (RoHS), ako aj s jej dodatkami.</p>


<h4><strong>Smernica REACH</strong></h4>


<p>REACH (registrácia, hodnotenie, autorizácia a obmedzovanie chemických látok podľa nariadenia ES č. 1907/2006) je európska smernica upravujúca používanie chemických látok. Spoločnosť Google dodržiava všetky požiadavky tohto nariadenia a zaviazala sa poskytovať zákazníkom informácie o prítomnosti látok vzbudzujúcich veľmi veľké obavy podľa rámca REACH. Ak potrebujete ďalšie informácie, kontaktujte spoločnosť Google na Env-Compliance@google.com.</p>


<p>Výrobca: Google LLC 1600 Amphitheatre Parkway, Mountain View, CA 94043 United States.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Ireland.</p>


<h4>Smernica o bežných nabíjačkách</h4>


<p>Nabíjačka musí poskytovať výkon minimálne 7,5 W, ktorý vyžaduje rádiové zariadenie, a maximálne 27 W, aby sa dosiahla maximálna rýchlosť nabíjania.</p>


<p>Toto zariadenie podporuje rýchle nabíjanie prostredníctvom nabíjacieho protokolu USB Power Delivery.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Obmedzená záruka</a></h2>


<p>Informácie o obmedzenej záruke nájdete v <a href="https://support.google.com/store/troubleshooter/3070579" rel="noopener" target="_blank">Centre záruky pre hardvérové zariadenia Google</a>.</p>


<p>© 2025 Google LLC. Všetky práva vyhradené.</p>


<p>Pixel 9a, logo G, Google, Android a súvisiace značky aj logá sú ochranné známky firmy Google LLC.</p>


<p>Wi‑Fi® a logo Wi‑Fi sú ochranné známky združenia Wi‑Fi Alliance. Slovná ochranná známka a logá Bluetooth® sú registrovanými ochrannými známkami vlastnenými firmou Bluetooth SIG, Inc. Všetky ostatné ochranné známky sú majetkom príslušných vlastníkov.</p>


<p>ENERGY STAR a značka ENERGY STAR sú registrované ochranné známky vlastnené agentúrou pre ochranu životného prostredia USA.</p>


</html>
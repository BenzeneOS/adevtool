<html>
<h1>Vodnik z informacijami o varnosti in skladnosti s predpisi za Pixel 9a</h1>


<h2><a name="product_info"></a>Kje najdete informacije o izdelku</h2>


<p>V tem vodniku so med drugim osnovne varnostne smernice iz tiskane knjižice »Varnost in garancija«, ki je priložena napravi. Vsebuje tudi dodatne varnostne, zakonsko predpisane in garancijske informacije o napravi.<br />
  <br />
  Varnostne informacije in zakonsko predpisane informacije: <a href="http://g.co/pixel/safety" rel="noopener" target="_blank">g.co/pixel/safety</a> ali <strong>Nastavitve </strong> <img alt="and then" src="image1.png" width="18" height="18"> <strong> O telefonu </strong> <img alt="and then" src="image1.png" width="18" height="18"> <strong> Varnostne in zakonsko predpisane informacije</strong></p>


<p>Podrobnosti o garanciji za državo, v kateri ste napravo kupili, vključno z navodili za uveljavljanje zahtevka: <a href="http://g.co/pixel/warranty" rel="noopener" target="_blank">g.co/pixel/warranty</a></p>


<p>[Oznake z zakonsko predpisanimi informacijami za elektronske naprave in vrednosti stopnje specifične absorpcije (SAR) za vašo napravo: <strong>Nastavitve </strong> <img alt="and then" src="image1.png" width="18" height="18"> <strong> O telefonu </strong> <img alt="and then" src="image1.png" width="18" height="18"> <strong> Zakonsko predpisane oznake</strong></p>


<p>[Podatki o okoljsko primerni zasnovi (energetski učinkovitosti): <a href="http://g.co/ecodesign" rel="noopener" target="_blank">g.co/ecodesign</a></p>


<p>Pomoč za napravo: <a href="https://support.google.com/pixelphone/" rel="noopener" target="_blank">g.co/pixelcare</a></p>


<h2><a name="safety_warnings"></a>Varnostna opozorila</h2>


<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="caution" src="image2.png" width="auto" height="50"></td>
      <td><strong>OPOZORILO: PRED UPORABO PREBERITE ZDRAVSTVENE IN VARNOSTNE INFORMACIJE, DA ZMANJŠATE TVEGANJE TELESNIH POŠKODB, NELAGODJA, MATERIALNE ŠKODE, VKLJUČNO S POŠKODOVANJEM NAPRAVE, DODATNE OPREME ALI DRUGIH POVEZANIH NAPRAV, IN DRUGIH POTENCIALNIH NEVARNOSTI</strong></td>
    </tr>
  </tbody>
</table>


<h3>Ravnanje</h3>


<p>Z napravo ravnajte previdno. Napravo ali baterijo lahko poškodujete, če napravo razstavite, upogibate, zažgete, zmečkate ali preluknjate ali če vam pade na tla. Ne uporabljajte naprave s poškodovanim ohišjem, razpokami na zaslonu ali drugimi fizičnimi poškodbami. Uporaba poškodovane naprave lahko povzroči pregrevanje ali telesne poškodbe. Naprave ne izpostavljajte tekočinam, ker to lahko povzroči kratki stik in pregrevanje. Če se naprava zmoči, je ne poskušajte posušiti z zunanjim virom toplote.</p>


<p>Naprava najbolje deluje pri temperaturah okolja od 0° do 35 °C in jo je treba hraniti pri temperaturah okolja od –20° do 45 °C. Naprave ne izpostavljajte temperaturam nad 45 °C, na primer na armaturni plošči avtomobila ali blizu grelne odprtine, ker to lahko povzroči poškodbe naprave, pregrevanje baterije ali nevarnost požara. Naprave ne približujte virom toplote in ne izpostavljajte neposredni sončni svetlobi. Če postane naprava prevroča, jo izklopite iz vira napajanja, če je priključena, prestavite jo na hladnejše mesto in je ne uporabljajte, dokler se ne ohladi. Naprava je zasnovana tako, da najbolje deluje na nadmorski višini do 5000 m.</p>


<p>Pri uporabi v nekaterih načinih, na primer pri igranju iger, snemanju videoposnetkov, uporabi svetilke ali uporabi funkcij navidezne ali razširjene resničnosti, se lahko naprava bolj segreva kot v običajnih pogojih delovanja. To lahko povzroči, da bo naprava delovala v načinu varčevanja z energijo ali se začasno zaustavila. Bodite še posebej pazljivi, ko napravo uporabljate v teh načinih. Več informacij o tveganjih, povezanih z dolgotrajno izpostavljenostjo toploti, najdete v spodnjem razdelku »Dolgotrajna izpostavljenost toploti«.</p>


<h3>Popravilo in servis</h3>


<p>Samopopravila ne priporočamo, razen če ste odrasla oseba s tehničnim znanjem o varnem popravilu elektronskih naprav. Če se odločite za samopopravilo, se strinjate, da prevzamete tveganje, povezano s takim popravilom. Bodite previdni, če izvajate popravila. Odpiranje in/ali popravilo naprave lahko povzroči električni udar, poškodbe naprave, nevarnost požara in telesnih poškodb ter druge nevarnosti. Če napravo razstavite, lahko povzročite, da ni več odporna proti vodi ali prahu, oziroma poškodujete napravo ali sebe. V napravi je na primer laser, ki se lahko med razstavljanjem poškoduje, zaradi česar bi lahko bili izpostavljeni škodljivemu nevidnemu laserskemu sevanju.</p>


<p>Če naprava ne deluje pravilno ali je poškodovana, se obrnite na službo za pomoč strankam. Za več informacij obiščite <a href="https://support.google.com/pixelphone/" rel="noopener" target="_blank">g.co/pixelcare</a>.</p>


<h3>Polnjenje</h3>


<p>Napajalnik in naprava morata biti med uporabo in polnjenjem baterije na dobro prezračevanem mestu. Uporaba poškodovanih kablov ali napajalnikov ali polnjenje ob prisotnosti vlage lahko povzroči požar, električni udar, telesne poškodbe ali pa poškoduje napravo ali drugo lastnino. Ne polnite naprave, ko je mokra. Naprave ne polnite na neposredni sončni svetlobi.</p>


<p>Pri polnjenju baterije naprave poskrbite, da bo napajalnik priključen v električno vtičnico v bližini naprave in zlahka dostopen. Tega napajalnika in drugih vtičev ali napajalnikov ne smete na silo priključiti v električno vtičnico, če ni dovolj prostora za oba. Ko želite napajalnik izvleči iz električne vtičnice, vedno povlecite za napajalnik, nikoli za polnilni kabel. Ne zvijajte ali stiskajte kabla in ne potiskajte priključka v vrata na silo. Če se med polnjenjem baterije pojavi sporočilo s pozivom za odklop polnilne naprave, odklopite polnilno napravo ali napajalnik. Pred vnovičnim polnjenjem se prepričajte, da sta priključek kabla za polnjenje in vrata za polnjenje naprave suha in neovirana.</p>


<p>Baterijo naprave polnite samo s priloženim kablom ali združljivo dodatno opremo za polnjenje, ki je na voljo v trgovini Google Store ali pri Googlovih pooblaščenih prodajnih posrednikih (poiščite oznako »Narejeno za Google«). Napajalnik za izmenični tok mora imeti potrdilo, da ustreza zahtevam za omejen vir napajanja skladno s standardom IEC 60950-1, in/ali mora biti razvrščen v razred PS2 po standardu IEC 62368-1 s temi nazivnimi vrednostmi: 5 V enosmerno pri največ 3 A; 9 V enosmerno pri največ 3 A pri uporabi napajalnika za izmenični tok, ki podpira napajalno tehnologijo USB PD. Ustrezati mora tudi standardu IEEE 1725 skladno z zahtevami združenja CTIA za pridobitev potrdila o skladnosti baterijskih sistemov. Uporaba nezdružljive dodatne opreme za polnjenje lahko povzroči požar, električni udar, telesne poškodbe ali poškoduje napravo in dodatno opremo.</p>


<h3>Brezžično polnjenje</h3>


<p>Napravo lahko polnite z brezžičnim polnilnikom, ki je skladen s standardom Qi ali ki ga je odobril Google. Med brezžični polnilnik in napravo ne postavljajte kovinskih ali magnetnih predmetov, saj lahko v nasprotnem primeru pride do gretja drugega predmeta ali nepravilnega polnjenja naprave. Primeri takšnih predmetov so kovanci, nakit, orodje za odpiranje nosilca za kartico SIM in kreditne kartice. Če uporabljate kovinski ali magnetni ovitek za napravo, ga pred brezžičnim polnjenjem odstranite, saj lahko takšen ovitek povzroči pregrevanje naprave ali polnilnika ali nepravilno polnjenje naprave.</p>


<h3>Dolgotrajna izpostavljenost toploti</h3>


<p>Naprava in polnilnik se med običajnim delovanjem segrevata ter sta v skladu z veljavnimi standardi in omejitvami za temperaturo površin. Izogibajte se daljšemu stiku s kožo, ko napravo uporabljate ali polnite njeno baterijo, ker lahko dolgotrajno izpostavljanje kože vročim površinam povzroči nelagodje ali opekline. Ne spite na oziroma pri napravi ali napajalniku in ju ne pokrivajte z odejo ali blazino. Upoštevajte to dejstvo, če trpite za bolezenskim stanjem, ki vpliva na vašo zmožnost zaznavanja toplote na koži. Če je naprava vroča ali neprijetno topla, jo odložite.</p>


<h3>Varnost otrok</h3>


<p>Ta naprava ni igrača. Naprava lahko vsebuje (ali ima priložene) majhne dele, kable, plastične, steklene ali kovinske elemente in dele z ostrimi robovi, ki lahko povzročijo poškodbe ali nevarnost zadušitve. Zgodilo se je že, da so se otroci zadavili s kablom. Napravo in dodatno opremo, vključno s kabli, shranjujte nedosegljivo otrokom (več kot 0,9 metra stran od njih) in otrokom ne dovolite, da bi se igrali z napravo in njeno dodatno opremo. Poškodujejo lahko sebe in druge ali nenamerno poškodujejo napravo. Če kdo pogoltne majhne dele ali pride do poškodb, takoj poiščite zdravniško pomoč.</p>


<h3>Izguba sluha</h3>


<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="Hearing" src="image3.png" width="auto" height="75"></td>
      <td>Dolgotrajno poslušanje glasnih zvokov (vključno z glasbo) lahko povzroči izgubo sluha. Izogibajte se dolgotrajnemu poslušanju pri veliki glasnosti, da preprečite morebitne poškodbe sluha. Ob neprekinjeni izpostavljenosti zelo glasnemu predvajanju in hrupu v ozadju se vam lahko zdijo glasni zvoki tišji, kot so v resnici. Pred uporabo slušalk preverite glasnost.</td>
    </tr>
  </tbody>
</table>


<h3>Baterija</h3>


<p>Ta naprava ima napolnljivo litij-ionsko baterijo. Baterija je občutljiva komponenta, ki lahko, če je poškodovana, povzroči telesne poškodbe. Google priporoča, da za vsa popravila naprave poiščete strokovno pomoč in uporabite pristne Googlove nadomestne dele, če so na voljo v vaši regiji. Samopopravila (vključno z odstranjevanjem in/ali zamenjavo baterije) ne priporočamo, razen če ste odrasla oseba s tehničnim znanjem o varnem popravilu elektronskih naprav. Če se odločite za samopopravilo, se strinjate, da prevzamete tveganje, povezano s takim popravilom. Bodite previdni, če izvajate popravila. Odpiranje in/ali popravilo naprave lahko povzroči električni udar, poškodbe naprave, nevarnost požara in telesnih poškodb ter druge nevarnosti. Priporočamo, da se za zamenjavo baterije obrnete na Google, Googlovega ponudnika storitev ali neodvisnega strokovnjaka za popravila. Podatke za stik najdete na strani <a href="https://g.co/pixel/contact" rel="noopener" target="_blank">g.co/pixel/contact</a>.</p>


<p>Ta naprava ima baterijo, ki ima ustrezna potrdila. Poleg tega je baterija v skladu s standardom IEEE 1725.</p>


<p><img alt="CE mark" src="image6.png" width="auto" height="50"> <img alt="caution" src="image2.png" width="auto" height="50"> <img alt="WEEE" src="image7.png" width="auto" height="50"></p>


<p>Številke modelov: GTF7P</p>


<p>Sunwoda Electronic Co., Ltd.</p>


<p>Google LLC, 1600 Amphitheatre Parkway, Mountain View, CA 94043, ZDA <a href="http://g.co/regulatory" rel=”noopener” target=”_blank”>g.co/regulatory</a></p>


<p>ID modela baterije: G526Q</p>


<p>Teža: 64 g; zmogljivost: 5000 mAh; litij-ionska; gasilno sredstvo: suhi prah, CO2; nevarne snovi: etil propionat, propilen karbonat, 1,3-propan sulton; ključne surovine: litij, kobalt, boksit, fluorit, lahki redkozemeljski elementi, fosfor. Sestavljeno na Kitajskem in v Vietnamu.</p>


<p>Baterije ne spreminjajte, predelujte ali obnavljajte, ne prebadajte je in vanjo ne poskušajte vstavljati predmetov, ne potapljajte je v vodo ali druge tekočine, poskrbite, da ne pride v stik z vodo ali drugimi tekočinami, ter je ne izpostavljajte ognju, čezmerni vročini in/ali drugim nevarnostim.</p>


<h3>Odlaganje, prevoz in recikliranje</h3>


<p>Poskrbite, da bosta odlaganje in prevoz naprave, baterije in dodatne opreme opravljena v skladu z lokalnimi okoljskimi predpisi in predpisi o prevozih. Ne prevažajte jih na nepravilen način in jih ne odložite med običajne gospodinjske odpadke. Nepravilno odlaganje ali nepravilen prevoz lahko povzroči požar, eksplozijo in/ali druge nevarnosti. Ne odpirajte jih, ne zdrobite jih, ne segrevajte jih nad 45 °C in jih ne sežigajte. Več informacij o recikliranju naprave, baterij in dodatne opreme najdete na strani <a href="https://support.google.com/store/answer/3036017" rel="noopener" target="_blank">g.co/HWRecyclingProgram</a>.</p>


<h3>Okoljske omejitve</h3>


<p>Naprave in njene dodatne opreme ne uporabljajte ali shranjujte v prašnih, zakajenih, vlažnih ali umazanih okoljih ali v bližini magnetnih polj, da preprečite poškodbe delov in notranjih vezij naprave. Naprave ne približujte virom toplote in je ne izpostavljajte neposredni sončni svetlobi. Naprave ne puščajte v vozilu ali na mestih, kjer lahko temperatura preseže 45 °C, na primer na armaturni plošči avtomobila, okenski polici, blizu grelne odprtine ali za steklom, ki je dalj časa izpostavljeno neposredni sončni ali močni ultravijolični svetlobi. To lahko povzroči poškodbe naprave, pregrevanje baterije ali nevarnost požara ali eksplozije.</p>


<h3>Eksplozivna ozračja</h3>


<p>Naprave ne polnite, uporabljajte, shranjujte ali imejte pri sebi na lokacijah, kjer so shranjene vnetljive ali eksplozivne snovi (na primer na bencinskih črpalkah, v skladiščih goriva ali kemičnih tovarnah). Naprave ne uporabljajte, kjer poteka razstreljevanje ali v potencialno eksplozivnih ozračjih, kot so območja točenja goriva, shrambe goriva, podpalubje ladij, objekti za prenos ali shranjevanje kemikalij ali goriva ter območja, kjer so v zraku kemikalije, hlapi ali delci, kot so žito ter kovinski in drugi prah. Na takih območjih lahko iskre povzročijo eksplozijo ali požar ter posledično telesne poškodbe ali celo smrt. Na območjih, kjer je možnost teh nevarnosti, upoštevajte vse napise in znake.</p>


<h3>Navigacija</h3>


<p>V napravi lahko dostopate do storitev zemljevidov in navigacije. Te storitve so odvisne od delujoče podatkovne povezave in lokacijskih storitev, ki morda niso vedno ali povsod na voljo. Podatki na zemljevidih in v navodilih za pot morda niso točni. Dejanske razmere se lahko razlikujejo od zemljevida, podatkov, prometnega poročila, navodil za pot, vsebine in drugih rezultatov. Skrbno preglejte navodila za pot in upoštevajte vse veljavne prometne predpise in znake ter uporabite lastno presojo in ravnajte razsodno. Storitve zemljevidov in navigacije uporabljate na lastno odgovornost. Ves čas ste odgovorni za svoje ravnanje in njegove posledice. Za navigacijo z razširjeno resničnostjo potrebujete posodobljene posnetke storitve Google Street View in močno dnevno svetlobo. Ta navigacija ni na voljo v Indiji.</p>


<h3>Motnje pozornosti</h3>


<p>Če napravo uporabljate med izvajanjem nekaterih dejavnosti, vam to lahko zmanjša pozornost ter vas in druge postavi v nevaren položaj. Naprave ne uporabljajte med vožnjo, kolesarjenjem ali upravljanjem strojev, da zmanjšate nevarnost nesreč (in ker je to marsikje zakonsko prepovedano). Prav tako je ne uporabljajte pri nobeni drugi dejavnosti, pri kateri bi lahko imela uporaba naprave resne posledice. Upoštevajte lokalno zakonodajo o uporabi mobilnih naprav, slušalk in čelad.</p>


<h3><a id="radio_frequency_interface" name="radio_frequency_interface"></a>Izpostavljenost radiofrekvenčnemu sevanju</h3>


<p>Ta naprava je bila ocenjena in izpolnjuje veljavne zakonsko predpisane zahteve glede izpostavljenosti radijskim valovom ter je zasnovana in izdelana tako, da ne presega omejitev izpostavljenosti sevanju radiofrekvenčne (RF) energije.</p>


<p>V državah, kjer je omejitev stopnje specifične absorpcije (SAR) 1,6 W/kg povprečno na gram tkiva, najvišja vrednost SAR za to vrsto naprave znaša 1,19 W/kg pri uporabi tik ob glavi oziroma 0,99 W/kg na razdalji 1,0 cm od telesa. V državah, kjer je omejitev stopnje specifične absorpcije (SAR) 2,0 W/kg povprečno na 10 gramov tkiva, najvišja vrednost SAR za to vrsto naprave znaša 0,99 W/kg pri uporabi tik ob glavi oziroma 1,39 W/kg na razdalji 5 mm od telesa.</p>


<p>Vrednosti SAR, ki veljajo na posameznem območju sodne pristojnosti, si lahko ogledate v napravi: <strong>Nastavitve</strong> <img alt="and then" src="image1.png" width="18" height="18"> <strong>O telefonu</strong> <img alt="and then" src="image1.png" width="18" height="18"> <strong>Zakonsko predpisane oznake</strong>.</p>


<p>Če želite zmanjšati izpostavljenost RF-energiji, uporabite enega od načinov prostoročnega telefoniranja, ki jih omogočajo na primer vgrajeni zvočnik, slušalke ali druga podobna dodatna oprema. Poskrbite, da dodatna oprema naprave, kot je ovitek ali tok zanjo, ne vsebuje kovinskih delov. Naprava naj bo tako daleč od telesa, da izpolnjuje zahtevo glede razdalje.</p>


<div class="no-margin">Dodatne informacije o stopnji specifične absorpcije lahko najdete na teh straneh:</div>


<p><a href="https://fcc.gov" rel="noopener" target="_blank">fcc.gov</a><br />
  <a href="https://icnirp.org" rel="noopener" target="_blank">icnirp.org</a><br />
  <a href="https://ec.europa.eu" rel="noopener" target="_blank">ec.europa.eu</a><br />
  <a href="https://dot.gov.in" rel="noopener" target="_blank">dot.gov.in</a></p>


<h3>Radiofrekvenčne motnje</h3>


<p>Upoštevajte predpise, ki prepovedujejo uporabo brezžične tehnologije (npr. mobilnega omrežja ali omrežja Wi-Fi). Naprava je izdelana skladno s predpisi, ki urejajo omejitve za radiofrekvenčno sevanje, vendar brezžične naprave lahko negativno vplivajo na drugo elektronsko opremo. V letalu med letom ali takoj po vkrcanju napravo uporabljajte samo skladno z navodili letalskega prevoznika. Uporaba brezžične naprave v letalu lahko moti brezžična omrežja, morda predstavlja nevarnost za delovanje letala ali je morda nezakonita. Napravo pa morda lahko uporabljate v načinu za letalo.</p>


<h3>Komuniciranje v sili</h3>


<p>Na brezžične naprave se morda ne boste mogli zanesti za komuniciranje v sili. Ta naprava deluje z uporabo radijskih signalov, zato ni mogoče jamčiti, da bo vzpostavila ali ohranila povezavo v vseh pogojih. Napravo napaja napolnljiva baterija, na delovanje katere lahko vplivajo temperatura, uporaba, poškodbe in druga stanja. Za komunikacijo v sili se nikoli ne zanašajte samo na brezžično napravo. Čeprav uradni organi na nekaterih območjih posredujejo informacije v nujnih primerih prek brezžičnih omrežij, je od omrežne povezljivosti ali drugih dejavnikov odvisno, ali bo naprava prejela tovrstna sporočila, kar pa morda ne bo vedno mogoče. Dostop do nekaterih funkcij in do podatkov za nujne primere ali komuniciranja v sili morda ni na voljo na vseh območjih ali v vseh jezikih. Ko je zaslon naprave zaklenjen, lahko klic v sili začnete tako, da hkrati pridržite gumb za vklop in gumb za povečanje glasnosti. Na zaslonu se nato prikaže gumb za klic v sili. Pritisnite ta gumb, če želite opraviti klic v sili.</p>


<h3>Motnje medicinskih pripomočkov</h3>


<p>Naprava uporablja radie in druge sestavne dele, ki oddajajo elektromagnetna polja, ter vsebuje magnete. Elektromagnetna polja in magneti lahko motijo delovanje medicinskih pripomočkov, kot so srčni spodbujevalniki in drugi vsajeni medicinski pripomočki. Naprava in njen polnilnik naj bosta vedno na varni razdalji od medicinskega pripomočka. Če imate vprašanja glede uporabe Googlove naprave skupaj z medicinskim pripomočkom ali v njegovi bližini, se pred uporabo naprave posvetujte s ponudnikom zdravstvenega varstva. Če sumite, da naprava moti delovanje medicinskega pripomočka, izklopite Googlovo napravo in pri svojem zdravniku pridobite informacije o medicinskem pripomočku.</p>


<h3>Bolnišnice</h3>


<p>Ko to od vas zahtevajo, izklopite brezžično napravo v bolnišnicah, na klinikah oziroma v zdravstvenih ustanovah. Namen teh zahtev je preprečevanje morebitnih motenj v delovanju občutljive medicinske opreme.</p>


<h3>Funkcije, povezane z zdravjem</h3>


<p>Naprava in morebitne aplikacije za splošno dobro počutje, spanje, vaje in srčni utrip ter povezane aplikacije za spremljanje telesne pripravljenosti niso medicinski pripomočki, razen če je drugače jasno označeno, zato jih je mogoče uporabljati zgolj v informativne namene. Niso namenjene za uporabo pri postavljanju diagnoze bolezni ali drugih zdravstvenih stanj oziroma pri zdravljenju, spremljanju, lajšanju ali preprečevanju bolezni ali drugih zdravstvenih stanj.</p>


<h3>LED</h3>


<p>Lučke LED, vidne na napravi, so varne v skladu z razumno predvidljivimi pogoji uporabe, ki jih določa standard IEC 62471, vendar pa priporočamo, da lučk LED ne usmerjate neposredno v oči.</p>


<h3>Draženje kože</h3>


<p>Materiali, kot je nikelj, ki se uporabljajo v napravah, lahko pri nekaterih ljudeh povzročijo reakcijo ob daljšem stiku s kožo. Če opazite znake draženja kože na mestih, s katerimi se pogosto dotikate naprave, prenehajte uporabljati napravo in se posvetujte z zdravnikom.</p>


<h3>Zdravstvena stanja</h3>


<p>Pri majhnem odstotku uporabnikov lahko vizualni dražljaji, na primer utripajoča svetloba ali kričeči vzorci, ali uporaba elektronskih naprav z zasloni povzroči glavobol, epileptični napad, izgubo zavesti ter naprezanje, izčrpanost ali izsušenost oči. Ti simptomi se lahko pojavijo pri osebah, ki pred tem nikoli niso imele takšnih težav. Če ste že doživeli epileptični napad ali izgubo zavesti oziroma imate epilepsijo ali zdravstveno stanje ali pa občutite nelagodje, ki bi ga po vašem mnenju uporaba naprave lahko poslabšala, se pred uporabo naprave posvetujte z zdravnikom. Takoj prenehajte z uporabo naprave in se obrnite na zdravnika, če menite, da je simptome (kot so glavobol, izguba zavesti in epileptični napad), ki so se vam pojavili, povzročila ali poslabšala naprava.</p>


<h3>Mišično-skeletne motnje</h3>


<p>Zaradi ponavljajočih se gibov, na primer vnašanja na zaslonu, dotikanja zaslona ali vlečenja po zaslonu naprave, lahko občutite nelagodje v prstih, dlaneh, zapestjih, rokah, ramah ali v drugih delih telesa. Če občutite kakršno koli nelagodje zaradi takih gibov, prenehajte z uporabo naprave in se posvetujte z zdravnikom.</p>


<h3>Potrošniški laserski izdelek</h3>


<table>
  <tbody>
    <tr>
      <td class="align-center" align="center" style="width: 275px; vertical-align: middle;"><img alt="Class 1" src="image4.png" width="auto" height="100"></td>
      <td>Previdno: Telefon vsebuje laserski modul razreda 1. Naprava ima vgrajene optične dele in zaščitno ohišje, ki preprečujejo dostop do višje stopnje laserskega sevanja, kot jo predvideva razred 1.</td>
    </tr>
  </tbody>
</table>


<p>Laserski moduli v tem izdelku so v skladu s standardi EN 50689:2021, EN 60825-1+A11:2021, 21 CFR 1040.10 in 1040.11 – poleg skladnosti s standardom IEC 60825-1 Ed. 3 na podlagi dokumenta Laser Notice No. 56 z dne 8. maja 2019. Uporaba kontrolnikov ali prilagoditev oziroma izvajanje postopkov razen tistih, ki so navedeni tukaj, lahko vodi do izpostavljenosti nevarnemu sevanju. Ta izdelek mora servisirati Google ali pooblaščeni serviser.</p>


<p>Laserski modul za zaznavanje bližine: Izdelano v Avstriji. ams-OSRAM AG, Tobelbader Str. 30, 8141 Premstaetten, Avstrija</p>


<h2><a id="usage" name="usage"></a>Ustrezno ravnanje in uporaba</h2>


<p>Pri uporabi, shranjevanju ali čiščenju naprave upoštevajte te smernice.</p>


<h3>Delovna temperatura</h3>


<p>Naprave ne uporabljajte ali polnite pri temperaturah okolja, nižjih od 0 °C ali višjih od 35 °C. Če notranja temperatura naprave preseže običajne delovne temperature, lahko v napravi opazite ta vedenja, ko naprava poskusi uravnati svojo temperaturo: manjša učinkovitost delovanja ali povezljivost, nezmožnost polnjenja ali izklop zaslona ali telefona. Medtem ko naprava uravnava svojo temperaturo, je morda ne boste mogli uporabljati. Napravo prestavite na hladnejše (ali toplejše) mesto in počakajte nekaj minut, preden jo znova poskusite uporabiti.</p>


<h3>Nega in čiščenje</h3>


<p>Napravo in napajalnik odklopite pred čiščenjem, med nevihtami ali če ju dalj časa ne boste uporabljali. Naprave ne čistite med polnjenjem, saj lahko to povzroči telesne poškodbe ali poškodbe naprave. Za čiščenje ne uporabljajte topil in abrazivnih čistil, ker lahko poškodujejo površino izdelka. Za čiščenje naprave ali dodatne opreme ne uporabljajte kemičnih detergentov, praškov ali drugih kemičnih sredstev (npr. benzena).</p>


<p>Stik z ličili, kemikalijami in pobarvanimi tkaninami, na primer z džinsom, lahko pusti madeže na napravah in ovitkih, če so ti svetle barve.</p>


<p>Priporočamo, da napravo čistite tako, da jo nežno obrišete z mehko krpo, ki ne pušča vlaken. Za sledi umazanije, madežev in prah uporabite suho krpo, za barvne madeže, na primer zaradi ličil ali novih kavbojk, pa uporabite rahlo navlaženo (ne mokro) krpo. Za madeže in umazanijo na zaslonu uporabite čistilne robčke za zaslone ali čistilo za očala, za hrbtni del in stranske dele pa navadno milo ali čistilne robčke brez belila. Dodatna navodila za nego in čiščenje najdete na strani <a href="http://g.co/pixel/care" rel="noopener" target="_blank">g.co/pixel/care</a>.</p>


<p>Za razkuževanje naprave, tudi zaslona, lahko uporabite navadne robčke za razkuževanje ali robčke s 70-odstotnim izopropilnim alkoholom. Ne uporabljajte robčkov, ki vsebujejo belilo.</p>


<h3>Odpornost na prah in vodoodpornost</h3>


<p>Naprava je zasnovana tako, da ustreza stopnji zaščite pred prahom in vodo IP68 v skladu s standardom IEC 60529, ko zapusti tovarno, vendar ni prahotesna ali vodotesna. Odpornost proti prahu in vodoodpornost ni trajno stanje in se sčasoma zmanjšuje ali popolnoma izgubi zaradi običajne obrabe, popravila, razstavitve ali poškodbe naprave. Če vam naprava pade na tla, lahko povzročite, da ni več odporna proti prahu ali vodoodporna. Poškodba zaradi tekočine razveljavi garancijo. Naprave ne izpostavljajte tekočinam ali prahu, ker to lahko povzroči kratki stik in/ali pregrevanje. Polnilnik naprave in druga dodatna oprema niso odporni proti prahu ali vodoodporni, zato ne smejo priti v stik ne s tekočino ne s prahom. Za več informacij obiščite <a href="g.co/pixel/water" rel="noopener" target="_blank">g.co/pixel/water</a>.</p>


<h3>Magnetna polja</h3>


<p>V bližino naprave ali priključka kabla za polnjenje ne postavljajte nobenih predmetov, ki vsebujejo magnete ali so občutljivi na magnetne sile, kot so kreditne in bančne kartice, zvočni in video trakovi ali magnetne pomnilniške naprave, ker lahko izgubite podatke, ki so shranjeni na njih. Na magnete občutljivi predmeti s podatki morajo biti od te naprave oddaljeni vsaj 5 cm.</p>


<h2><a id="service" name="service"></a>Servis in podpora</h2>


<p>Popravila ali spremembe, izvedene brez zadostnega tehničnega znanja, lahko povzročijo trajno poškodbo naprave ali telesne poškodbe. Google priporoča, da za vsa popravila naprave poiščete strokovno pomoč. Za druge možnosti servisiranja se obrnite na službo za pomoč strankam.</p>


<p>Če pošljete napravo na servis, boste morda dobili nadomestno napravo za uporabo namesto svoje naprave, izdelki, ki jih prinesete v popravilo, pa so lahko zamenjani z obnovljenimi izdelki iste vrste, namesto da bi bili popravljeni (odvisno od pravnih zahtev v vaši regiji). Kjer je to dovoljeno, se lahko pri popravilu izdelkov uporabijo obnovljeni deli. Če izdelki omogočajo shranjevanje podatkov, ki jih ustvari uporabnik, lahko pri popravilu ali zamenjavi pride do izgube podatkov. Za spletno pomoč in podporo obiščite <a href="http://g.co/pixel/help" rel="noopener" target="_blank">g.co/pixel/help</a>.</p>


<p>Naprava vsebuje napolnljivo litij-ionsko baterijo. Litij-ionske baterije so potrošne komponente, ki sčasoma oslabijo, zaradi česar se zmanjša zmogljivost ali čas delovanja baterije. Baterija v napravi je zasnovana tako, da ohrani do 80 % zmogljivosti do približno 1000 polnilnih ciklov. Če opazite zmanjšanje zmogljivosti ali časa delovanja baterije ali menite, da je baterija dosegla zgoraj omenjeno število ciklov polnjenja, priporočamo, da jo zamenjate tako, da se obrnete na Google (na <a href="http://g.co/pixel/contact" rel="noopener" target="_blank">g.co/pixel/contact</a>), Googlovega ponudnika storitev ali neodvisnega strokovnjaka za popravila.</p>


<p>CTDI Poland Sp. z o. o. (ul. Logistyczna 7, 05-090 Sękocin Stary, Poljska) je naš pooblaščeni serviser za Slovenijo. Obiščite <a href="http://g.co/pixel/help" rel="noopener" target="_blank">g.co/pixel/help</a> za spletno pomoč in podporo pri servisiranju telefona.</p>


<h2><a id="regulatory" name="regulatory"></a>Zakonsko predpisane informacije</h2>


<p>Zakonsko predpisane informacije, certifikate in oznake skladnosti, ki veljajo za Pixel 9a, si lahko ogledate v napravi v razdelku <strong>Nastavitve </strong> <img alt="and then" src="image1.png" width="18" height="18"> <strong> O telefonu </strong> <img alt="and then" src="image1.png" width="18" height="18"> <strong> Zakonsko predpisane oznake</strong>.</p>


<h3>Izjava o skladnosti z zahtevami za elektromagnetno združljivost (EMC)</h3>


<p><strong>Pomembno:</strong> Ta naprava in druga priložena dodatna oprema so izkazali skladnost z zahtevami za elektromagnetno združljivost (EMC) pod pogoji, ki so vključevali uporabo združljivih zunanjih naprav in oklopljenih kablov med sistemskimi komponentami. Pomembno je, da uporabljate združljive zunanje naprave in oklopljene kable med sistemskimi komponentami, da zmanjšate možnost povzročanja motenj v radijskih in televizijskih sprejemnikih ter drugih elektronskih napravah.</p>


<h3><a id="eu" name="eu"></a>Zakonsko predpisane informacije: EU</h3>


<h4>Izjava o skladnosti za Evropsko unijo</h4>


<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="CE mark" src="image6.png" width="auto" height="50"></td>
      <td>Google LLC izjavlja, da je radijska oprema vrste GTF7P skladna z Direktivo 2014/53/EU (Direktiva o radijski opremi). Celotna izjava o skladnosti je na voljo tukaj: <a href="https://g.co/pixel/conformity" rel="noopener" target="_blank">g.co/pixel/conformity</a>.</td>
    </tr>
  </tbody>
</table>


<h4><strong>Omejitve ali zahteve v skladu z Direktivo 2014/53/EU </strong></h4>


<p>Naprava je pri delovanju v frekvenčnih pasovih 5250–5350 MHz in 5925–6425 MHz (LPI) omejena na uporabo v zaprtih prostorih v teh državah: AT, BE, BG, CH, CY, CZ, DE, DK, EE, EL, ES, FI, FR, HR, HU, IE, IS, IT, LI, LT, LU, LV, MT, NL, NO, PL, PT, RO, SE, SI, SK, TR in UK(NI).</p>


<h2>Podatki o frekvenčnih pasovih in izhodni moči brezžične opreme</h2>


<h3>Evropska unija</h3>


<p>Spodaj je navedena največja oddajna radiofrekvenčna moč v frekvenčnem pasu oziroma frekvenčnih pasovih, v katerih deluje radijska oprema.</p>


<div>
  <table class="wide nice-table" width="NaN" border=”1”>
    <colgroup>
      <col />
      <col />
    </colgroup>
    <thead>
      <tr>
        <th scope="col" style="width:NaNpx">
        <p><strong>Frekvenca</strong></p>
        </th>
        <th scope="col" style="width:NaNpx">
        <p><strong>Moč</strong></p>
        </th>
      </tr>
    </thead>
    <tbody>
      <tr>
        <td style="width:NaNpx">
        <p>2400–2483,5 MHz</p>
        </td>
        <td style="width:NaNpx">&lt; 20,0 dBm</td>
      </tr>
      <tr>
        <td style="width:NaNpx">
        <p>5150–5350 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5470–5725 MHz</p>
        </td>
        <td style="width:NaNpx">&lt; 23,0 dBm</td>
      </tr>
      <tr>
        <td style="width:NaNpx">
        <p>5725–5875 MHz</p>
        </td>
        <td style="width:NaNpx">&lt; 14,0 dBm</td>
      </tr>
      <tr>
        <td style="width:NaNpx">
        <p>5925–6425 MHz (VLP/LPI)</p>
        </td>
        <td style="width:NaNpx">&lt; 14,0 dBm/&lt; 23,0 dBm</td>
      </tr>
      <tr>
        <td style="width:NaNpx">
        <p>13,56 MHz</p>
        </td>
        <td style="width:NaNpx">&lt; –2,0 dBuA/m pri razdalji 10 m</td>
      </tr>
      <tr>
        <td style="width:NaNpx">
        <p>GSM 900</p>
        </td>
        <td style="width:NaNpx">
        <p>&lt; PC4</p>
        </td>
      </tr>
      <tr>
        <td style="width:NaNpx">
        <p>GSM 1800</p>
        </td>
        <td style="width:NaNpx">
        <p>&lt; PC1</p>
        </td>
      </tr>
      <tr>
        <td style="width:NaNpx">
        <p>UMTS pas 1, pas 8</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B1, B3, B7, B8, B20, B28, B40, B42</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>LTE B38, B41</p>
        </td>
        <td style="width:NaNpx">
        <p>&lt; PC2</p>
        </td>
      </tr>
      <tr>
        <td style="width:NaNpx">
        <p>NR n1, n3, n7, n8, n20, n28, n38, n40, n41</p>
        </td>
        <td style="width:NaNpx">
        <p>&lt; PC3</p>
        </td>
      </tr>
      <tr>
        <td style="width:NaNpx">
        <p>NR n77, n78</p>
        </td>
        <td style="width:NaNpx">
        <p>&lt; PC2</p>
        </td>
      </tr>
    </tbody>
  </table>
</div>


<h2>Radiofrekvenčne motnje</h2>


<p>Google ni odgovoren za kakršne koli radijske ali televizijske motnje, ki jih povzročijo nepooblaščene spremembe naprav ali dodatne opreme oziroma zamenjava ali priključitev povezovalnih kablov in opreme, ki je ni določil Google. Za odpravljanje motenj, ki jih povzročijo take nepooblaščene spremembe, zamenjave ali priključitve, je odgovoren uporabnik. Google in njegovi pooblaščeni prodajni posredniki ali distributerji niso odgovorni za morebitno škodo ali kršitev državnih predpisov, do katere lahko pride zaradi tega, ker uporabnik ni upošteval teh smernic.</p>


<h4>Odpadna električna in elektronska oprema (OEEO) ter baterije</h4>


<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="WEEE" src="image7.png" width="auto" height="50"></td>
      <td>Na levi prikazani znak OEEO pomeni, da morate izdelek in njegove baterije v skladu z lokalno zakonodajo in predpisi odložiti ločeno od gospodinjskih odpadkov. Izdelek ob koncu njegove življenjske dobe odnesite na uradno odlagališče, kjer bodo poskrbeli za varno odlaganje ali recikliranje. Z ločenim odlaganjem ter recikliranjem izdelka, električne dodatne opreme in baterij boste pripomogli k ohranjanju naravnih virov, varovanju zdravja ljudi in zaščiti okolja.</td>
    </tr>
  </tbody>
</table>


<h4>Skladnost z Direktivo RoHS</h4>


<p>Ta izdelek je skladen z Direktivo Evropskega parlamenta in Sveta 2011/65/EU z dne 8. junija 2011 o omejevanju uporabe nekaterih nevarnih snovi v električni in elektronski opremi (RoHS) in njenimi dopolnili.</p>


<h4><strong>REACH</strong></h4>


<p>REACH (registracija, evalvacija, avtorizacija in omejevanje kemikalij – ES št. 1907/2006) je regulatorni okvir EU za kemične snovi. Pri Googlu izpolnjujemo vse zahteve predpisa in si strankam prizadevamo zagotoviti informacije o prisotnosti snovi, ki vzbujajo veliko zaskrbljenost (SVHC), kot jih določa predpis REACH. Za informacije se obrnite na Google na e-poštni naslov Env-Compliance@google.com.</p>


<p>Proizvajalec: Google LLC, 1600 Amphitheatre Parkway, Mountain View, CA 94043, ZDA.</p>


<p>Google Commerce Limited, 70 Sir John Rogerson’s Quay, Dublin 2, D02 R296, Irska.</p>


<h4>Direktiva o enotnih polnilnikih</h4>


<p>Moč, ki jo zagotavlja polnilnik, mora biti najmanj 7,5 W, kar zahteva radijska oprema, in največ 27 W, da se doseže največjo hitrost polnjenja.</p>


<p>Naprava podpira protokol polnjenja USB Power Delivery »hitro polnjenje USB PD«.</p>


<p><img alt="EMEA charger" src="image9.png"></p>


<h2><a id="limited_warranty" name="limited_warranty">Omejeno jamstvo</a></h2>


<p>Omejeno jamstvo je na voljo v <a href="https://support.google.com/store/troubleshooter/3070579" rel="noopener" target="_blank">Googlovem centru za jamstva za strojno opremo</a>.</p>


<p>© 2025 Google LLC. Vse pravice pridržane.</p>


<p>Pixel 9a, logotip G, Google, Android ter sorodne znamke in logotipi so blagovne znamke družbe Google LLC.</p>


<p>Wi-Fi® in logotip Wi-Fi sta blagovni znamki organizacije Wi-Fi Alliance. Besedna znamka in logotipi Bluetooth® so zaščitene blagovne znamke v lasti podjetja Bluetooth SIG, Inc. Vse druge blagovne znamke so last svojih lastnikov.</p>


<p>ENERGY STAR in znamka ENERGY STAR sta zaščiteni blagovni znamki v lasti ameriške agencije za varstvo okolja.</p>


</html>